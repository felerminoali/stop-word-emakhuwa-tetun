Dili, 12 Marsu 2021 – Governu liuhosi Sekretáriu Estadu ba Komunikasaun Sosiál (SEKOMS), Merício Juvinal dos Reis Akara, husu ba komunidade sira atu labele tuda hasoru ambulánsia parte saúde nian ne’ebé movimenta hodi ba foti amostra ka tula pasiente Covid-19 ruma. Sekretáriu estadu Merício Akara hato’o deklarasaun ida ne’e liuhosi komunikadu imprensa ne’ebé Timor News asesu ohin (12/3), relasiona ho kazu ema deskoñesidu balu tuda ambulánsia wainhira ekipa saúde atu ba foti amostra teste swab Covid-19, ne’ebé akontese iha 09 Marsu parte kalan iha área Kaikoli, postu-administrativu Vera-Krúz, munisípiu Dili. “Ekipa Saúde sira mai ho misaun atu halo servisu no sei salva ita-nia moris hosi moras sira,” dehan Akara iha komunikadu imprensan ne’e. Tanba ne’e, nia husu atu komunidade sira koopera nafatin ho ekipa saúde hodi bele tulun sira atu jere no kombate Covid-19 iha nasaun Timor-Leste. 
Europa, 12 Marsu 2021 – To’o iha loron sexta (12/3) ne’e nasaun ualu (8) ona iha Eupora mak hapara provizoriamente ka suspende vasinasaun kontra Covid-19 ho vasina ne’ebé prodúz hosi empreza farmaséutika AstraZeneca, tanba mosu efeitu kolaterál ne’ebé bolu konjelamentu raan, hafoin pasiente simu tiha vasinasaun ho vasina AstraZeneca, haktuir CNN ohin (12/3). Instituisaun Ajénsia Medikamentu Europeia (sigla inglés EMA) haktuir, efeitu kolaterál ne’e akontese ba ema hamutuk na’in-22 hosi populasaun liu millaun 3 ne’ebé simu ona vasinasaun ho AstraZeneca iha Europa. Nasaun Dinamarka nu’udar nasaun dahuluk ne’ebé deklara suspensaun ba utilizasaun vasina AstraZeneca durante loron 14, tanba iha feto ida ho idade 60 mate kauza hosi konjelamentu raan hafoin nia simu tiha vasinasaun ho vasina AstraZeneca. Ministru Saúde Dinamarka, Magnus Heunicke haktuir, seidauk posivel atu konklui kona-ba kazu hirak ne’e iha relasaun ho vasina AstraZeneca ka lae, maibé suspensaun ne’e atu prevene hodi hein informasaun loloos hafoin investigasaun. Nasaun seluk iha Europa hanesan, Áustria, Noruega, Islándia, Estónia, Lituánia, Luxemburgu, no Letónia mós foti asaun ne’ebé hanesan ho Dinamarka, katak suspende mós aplikasaun vasina AstraZeneca. Enkuantu Primeiru-Ministru Tailándia, Prayut Chan-o-cha, ohin (12/3), kansela mós planu atu simu vasinasaun kontra Covid-19 ho vasina AstraZeneca, tanba haree ba kazu efeitu kolaterál ne’ebé mosu iha Europa. Maibé, Austrália, no Méxiko enfatiza atu kontinua uza vasina AstraZeneca kontra Covid-19, tanba seidauk iha evidénsia katak kazu konjelamentu raan ne’e impaktu hosi vasina AstraZeneca.
Dili, 12 Marsu 2021 – Ministériu Saúde (MS) rejista tán kazu pozitivu Covid-19 hamutuk na’in-11 iha munisípiu Dili, tuir informasaun ne’ebé Koordenadór Forsa-Tarefa ba Prevensaun no Mitigasaun Surtu Covid-19, Rui Maria de Araújo informa ohin (12/3) iha CCD, Dili. Nia esplika, kazu 11 ne’e ida (1) mai hosi aldeia 04 de Setembro, suku Komoro, haat (4) hosi aldeia Frekat, suku Bairu-Pité, haat (4) mós mai hosi profisionál saúde ne’ebé halo formasaun Emergency Obstetrics and Neonatal Care (EMONC) iha Óspital Nasionál Guido Valadares (sigla portugés, HNGV), no rua (2) mai hosi rezultadu vijilánsia sentinela ne’ebé halo iha Sentru Saúde Formoza, no sira na’in-2 ne’e ida hela iha aldeia Mate Restu, Vila-Verde, no ida seluk hela iha Fatuhada. Nune’e, totál pasiente pozitivu Covid-19 ne’ebé MS rejista iha munisípiu Dili hosi 07 Marsu 2021 to’o ohin (12/3) hamutuk na’in-47, totál jerál pasiente pozitivu Covid-19 ne’ebé ativu hela iha Timor-Leste hamutuk 76, no rekuperadu foun laiha.
Dili, 12 Marsu 2021 – Durante implementa konfinamentu ka lockdown iha munisípiu Dili, Governu nafatin autoriza merkadu Taibesi, no Manleuana atu loke iha tempu loron, hahú hosi oras 6:30 dadeer to’o 18:30 loro-kraik, tuir regra serka sanitaria ne’ebé Mídia Gabinete Primeiru-Ministru divulga ohin (12/3). Enkuantu ba vendedór tiga roda no ai-leba, Governu autoriza mós sira atu bele fa’an nafatin ai-hán, sasán ka servisu esensiál. Ba restaurante sira, iha regra ne’e haktuir katak bele loke nafatin durante lockdown, maibé labele hán iha restaurante, tenke lori hahán ba uma de’it.
Dili, 13 Marsu 2021 – Koordenadór Forsa-Tarefa ba Prevensaun no Mitigasaun Surtu Covid-19, Rui Maria de Araújo, informa ohin (13/3) iha CCD, katak rejista tan kazu pozitivu foun 8 ne’ebé kazu 6 rezjista iha kapitál Dili no kazu 2 rejista iha Baucau. Nian ida hosi pasiente pozitivu covid-19 nain rua ne’ebé rejista iha Baucau mak Estudante ida hosi Instituto Ciências de Saúde (ICS) ne’ebé sai hosi Dili iha loron 8 Marsu 2021, loron ida antes lockdown ka konfinamentu serka sanitária ne’ebé Governu implementa iha Dili iha loron 9 Marsu 2021. “Sira nain rua ne’ebé pozitivu iha Baucau mak [...] estudante ida ema Baucau duni, estuda iha Instituto Ciências de Saúde. Iha Baucau nia hela iha Aldeia Kaibuilale, Suku Kaibada, Baukau Villa. Iha Dili nia hela iha Aldeia Fomento III, Suku Kumoro. Kazu pozitivu ne’e nia sai hosi Dili ba Baucau iha dia 8 Marsu sae mikrolet ida ho ema lubuk ida [...] ”, esplika Rui Araujo liuhosi konferénsia imprensa. Nia informa mós katak pasiente ne’e iha Dili hela ho nia família rasik no ema ida iha família ne’e iha kontaktu besik mós ho ema balu ne’ebé pozitivu tiha ona hosi Aldeia 4 de Setembro Tasi-Tolu, Dili.
Dili, 15 Marsu 2021 – Governu liuhosi reuniaun Konsellu Ministru, ohin (15/03), iha Ministériu Finansas, Dili, aprova projetu rezolusaun ba estensaun serka sanitária iha Dili to’o 23:59 iha loron 2 fulan-abril tinan 2021. Dezisaun ne’e Konsellu Ministru foti hafoin halo análize ba aprezentasaun husi koordenadór sira husi Sentru Integradu Jestaun Krize kona-ba pontu situasaun epidemiolójiká iha Timor-Leste. Rezolusaun Governu nian mantein impozisaun serka sanitaria ne’ebé implementa ona iha konfinamentu faze dahuluk, liu-liu konfinamentu domisiliáriu jerál ba ema hotu ne’ebé mak oras ne’e daudaun hela iha Munisípiu Dili, ne’ebé kontinua hela iha sira nia uma ka iha sira nia alojamentu temporáriu.
Dili, 15 Marsu 2021 - Ministra Saúde, Odete Maria Freitas Belo, halao enkontru ho Prezidente Asosiasaun Komersiante Komunidade Xinéza-Timoroan (sigla portugés, ACCCTO), Kathleen Gonçalves, iha Sala Gabinete Ministra, Palácio das Cinzas, Caicoli, Díli. Iha enkontru ne’e, Kathleen ho nia ekipa husu ba Ministra Saúde atu sira bele lori vasina Sinovax mai iha Timor-Leste hodi fo ba sira-nia komunidade. "Hosi parte Xiña nian, [...] iha pandemia ida-ne'e sira preokupa liu oinsá mak sira-nia komunidade ne'e bele hetan vasina. Entaun sira husu karik sira bele lori vasina Sinovax mai iha Timor para bele fó ba sira-nia komunidade. Entaun ita-nia resposta mak ne'e, ita hili AstraZeneka, [...] orsida sei fó ba ema hotu-hotu. Se mak tama iha kriteria pursentu rua-nulu (20%) komunidade ne'ebé mak hela iha Timor, bainhira nia elezível tuir kriteria ne'ebé mak iha [...] hotu-hotu iha direitu, la haree ba rasa no hosi rai Ida-ne'ebé”, Esplika Ministra Saúde. Tanba Governu planu 20% de’it, ACCCTO hakarak lori Sinovax pursentu ualu-nulu (80%) tama mai Timor. Hatan ba ida ne’e Ministra Saúde hateten katak Governu presija haree hamutuk no tetu ho rekomendasaun hosi Organizasaun Mundiál ba Saúde (OMS) antes foti desizaun ba vasina seluk ne'ebé mak ita hakarak lori mai Timor-Leste.
Dili, 15 Marsu 2021 – Hafoin halo tiha inspesaun urjente ba foos nia folin iha merkadu postu-administrativu Same iha segunda (15/3) ne’e, Administradór munisípiu Manufahi, Arantes Isaac Sarmento hateten, nia halo ona enkontru ho Komandu Polísia Manufahi hodi informa ba Ministru Administrasaun Estatál katak loja sira iha Manufahi bele hetan karta autorizasaun hosi Komandu Polísia Manufahi hodi sai hosi Manufahi ba tula sasán nesesidade bázika iha munisípiu Aileu ne’ebé nu’udar fronteira entre Manufahi-Dili, no la ba to’o Dili. Administradór ne’e dehan, desizaun refere aplika atu antesipa estoke nesesidade bázika menus iha Manufahi. Enkuantu ba loja sira iha kapitál Dili, nia esplika katak, sira transporta de’it sasán nesesidade bázika ba to’o Aileu, maibé sira mós tenke hetan karta autorizasaun hosi Sentru Integradu Jestaun Krize iha Dili. Nune’e, iha segunda ne’e loja balu trata ona karta autorizasaun iha Komandu Polísia Manufahi, atu ba tula sasán loja nian iha Aileu.
Dili, 17 Marsu 2021: Relasiona ho Eiz Primeiru-Ministru (PM), Marí Alkatiri nia lamentasaun katak Governu no Estadu nonook de’it ba situsaun atuál iha Timor-Leste ne’ebé enfrenta hela pandemia Covid-19 no kazu mós aumenta maibé parte balu nafatin la kumpri regra serka sanitária, PM Taur Matan Ruak responde katak importante liu mak ema hotu-hotu tenke kalma, tanba xave atu rezolve situasaun atuál iha Timor-Leste mak komportamentu no vasina. “Tenke kalma, ne’e importante loos […]. Ita bele ko’alia to’o iha ne’ebé de’it mós xave iha buat rua de’it, ida ita-nia komportamentu, ida mak vasina. Ita la halo milagre, vasina seidauk iha presiza ema nia komportamentu, taka ibun uza máskara, fase liman, labele halibur malu, kuandu moras ona informa lalais ba saúde, liu ida ne’e laiha,” dehan PM Taur hafoin hasoru malu ho Prezidente Repúblika, Francisco Guterres Lú Olo, iha kuarta (17/3) ne’e iha Palásiu Prezidensiál, Dili.
Dili, 18 Marsu 2021 – Diretór Edukasaun Munisípiu Manufahi, Trinito Sarmento informa ohin (18/3) iha Manufahi katak, Governu sei oferese bolsu estudu ba família kbiit-laek nia oan hamutuk na’in-58 ne’ebé remata ona estudu nível sekundáriu iha tinan 2019 no 2020 maibé la kontinua estudu ba nível ensinu superiór tanba família laiha kbiit atu haforsa. Trinito esplika, bolsu estudu ne’e Governu oferese liuhosi Fundu Dezenvolvimentu Kapitál Umanu (sigla portugés FDCH) ho programa HAKBIIT, atu kbiit-laek nia oan hirak ne’e bele kontinua hikas estudu iha nível ensinu superiór. Nia dehan katak sirkulár hosi Governu Sentrál ba bolsu estudu ne’e distribui ona ba Xefe Suku 29 iha munisípiu Manufahi hodi identifika família kbiit-laek sira-nia ona, kada suku benefisiáriu ema na’in rua (2) ne’ebé finaliza ona sira-nia estudu iha nível sekundáriu maibé seidauk kontinua ba nível ensinu superiór, nune’e, no finalista sira ne’ebé mak daudauk ne’e rejista ona iha Edukasaun Munisipál ho totál kandidatu benefisiáriu ema na’in-166. Ne’e duni, daudauk ne’e ekipa verifikasaun verifika hela dokumentu hosi kandidatu na’in-166 ba bolsu estudu refere, hodi hein ekipa FDCH re-verifika hikas atu bele deside ka selesiona na’in-58 ne’ebé merese duni atu hetan bolsu estudu refere.
Dili, 23 Marsu 2021 – Ministériu Negósiu Estranjeiru no Kooperasaun (MNEK) haktuir iha komunikadu imprensa ne’ebé divulga ohin (23/3) katak, iha sexta (19/3) liubá parte MNEK no Ministériu Finansa (MF) halo ona transferénsia pagamentu Renda tinan 2021 nian ba Embaixada no Konsuladu sira iha rai-li’ur hamutuk ruanulu (20), no mós halo ona transferénsia pagamentu kustu operasionál períodu Janeiru 2021 to’o Juñu 2021 ba Embaixada no Konsuladu sira iha rai-li’ur hamutuk lima (5). Totál orsamentu ne’ebé MNEK no MF transfere ba Renda no Kustu Operasionál ne’e hamutuk $1.988.500. Embaixada no Konsuladu ruanulu (20) ne’ebé simu transferénsia pagamentu ba Renda tinan 2021 nian ne’e mak hanesan, Konsuladu Sidney, Konsuladu Darwin, Konsuladu Atambua, Brunei Darussalam, Kamboja, Kuba, Mosambike, Filipina, Korea Súl, Xina, Vatikanu, Estadu Unidus Amérika, Laos, Reinu Unidu, CPLP, Bruxelas, Malázia, Birmánia, Nova Zelándia, no Japaun. Enkuantu Embaixada no Konsuladu lima (5) ne’ebé simu tranferénsia pagamentu ba kustu operasionál mak hanesan, Nova Iorke, Bruxelas, Tailándia, Vietname, no Jénebra. Transferénsia pagamentu Renda Ba Embaixada Timor-Leste iha Brazíl ba tinan 2021 nian no kustu operasionál ba Embaixada Timor-Leste iha Vatikanu ba períodu Janeiru 2021 to’o Juñu 2021, MNEK submete ona ba MF no sei prosesa iha semana ida ne’e nia laran.
Dili, 15 Fevereiru 2021 - Iha tinan 2020 Arkivu no Muzéu Rezisténsia Timorrense (AMRT) rekolla reseita hamutuk dólar amerikanu 3.600 ($3.600,00) hosi billete sira ne'ebé vizitante sira sosa wainhira vizita AMRT, Dili. Diretór Jestaun no Administrasaun (AMRT), Abrão Marino dos Santos hateten ohin (15/2) iha edifísiu AMRT katak, reseita ne'ebé AMRT rekolla iha 2020 menus relasiona ho pandemia Covid-19 ne'ebé halo AMRT ladún hetan vizitante barak. "Ita hatene katak agora situasaun Covid-19, ema estranjeiru sira la mai no ema iha rai-laran de'it (mak vizita) nune'e ami rekolla reseita ladún barak. Iha tinan 2020 ne'e ami rekolla (reseita) apenas $3.600,00", Diretór Abrão informa ba jornalista Timor News. Enkuantu Xefe Departamentu Unidade Edukativa no Kultura, Moises de Jesus esplika, AMRT iha tipu billete tolu ne'ebé nia folin la hanesan, mak billete ho folin sentavu 0.25 ba estudante sira, sentavu 0.50 ba idozu sira, no $1.00 ba funsionáriu sira.
Ainaru, 22 Fevereiru 2021 – Xefe suku Foho-Ailiku, postu-administrativu Hatu-udu, Ainaru, Deonato de Araújo Laet hateten katak, durante asume knaar nu’udar Xefe suku, nia preokupa tebes ho ezijénsia hosi komunidade sira iha suku refere kona-ba eletrisidade, estrada no bee-moos. “Tanba komponente tolu (eletrisidade, estrada no bee-moos) ne’e mak sai hanesan nesesidade prinsipál iha moris loro-loron nian liuliu estrada mak difikulta tebes agrikultór sira atu lori produtu ba merkadu hodi sustenta nesesidade uma-laran,” Xefe suku esplika ba jornalista Timor News, iha sexta (19/2) ne’e, via telefone. Nia akresenta, komunidade mós ezije maka’as eletrisidade tanba ohin loron sira mós uza teknolojia barak ne’ebé presiza enerjia eletrisidade. Iha realidade, komunidade sira nafatin uza hela ahi tradisionál hanesan sunu kamii no minarai hodi haroman fatin iha tempu kalan no ida ne’e bele fó impaktu negativu ba sira-nia saúde. Nia dehan katak problema hirak ne’e hato’o ona ba Governu, kona-ba estrada parte Governu responde ona no karik tempu badak sei hahú faze implementasaun, maibé eletrisidade no bee-moos mak seidauk iha resposta.
Dili, 22 Janeiru 2021 – Vendedór sira iha Largo Lecidere, Dili, ne’ebé hamahan-an iha lona nia okos hodi buka osan atu sustenta moris liuhosi fa’an sasán, hato’o sira-nia preokupasaun kona-ba mahon ne’ebé sira harii de’it ho lona ne’e katak wainhira udan ka anin boot sempre sobu beibeik sira-nia lona hodi halo sira sente terus liu no la seguru iha lona-mahon nia okos. “Wainhira udan ho anin mai halo ami-nia sasán sira bokon hotu, lona sira mos (udan ho anin) baku sai no estraga hotu halo naklees tanba ne’e sente hanesan ami terus liu iha udan ho anin ne’e,” vendedora ida ho naran Maria Ximenes haktuir ohin (22/01) ba jornalista Timor News, iha Largo Lecidere. Preokupasaun ne’ebé hanesan hato’o mós hosi vendedór Agusto Carvalho, tanba ne’e vendedór hirak ne’e husu ba Governu tulun sira liuhosi prepara fatin ne’ebé di’ak ka adekuadu iha Largo Lecidere atu sira bele hala’o atividade negósiu ho seguru hodi sustenta uma-laran.
Dili, 11 Janeiru 2021 – Amaro da Cunha Soares nu’udar labarik minoridade ida ho idade 10, haktuir katak nia fa’an haas loro-loron dezde tinan 2019 to’o oras ne’e, hodi buka osan no ajuda nia inan-aman atu sosa foos hodi sustenta sira-nia uma-laran. Amaro hateten, kada loron wainhira ema sosa hotu kedas haas ne’ebé nia fa’an entaun nia sei hetan $10, no osan ne’e la’os hodi ajuda sosa de’it foos maibé hodi sosa mós nia sasán ne’ebé uza ba eskola nian hanesan kadernu no lapizeira. “Ha’u fa’an haas hodi la’o ba Largu no ba tasi-ibun sira tanba ta’uk la folin,” dehan Amaro ohin (11/01) ba jornalista Timor News, iha resintu Muzéu Rejisténsia, Dili. Amaro ne’ebé mai hosi Laklubar, munisípiu Manatutu ne’e haktuir tán, nia nafatin ativu iha eskola, maibé wainhira oras aprendijazen iha eskola remata no fila ona ba uma mak nia hala’o atividade negósiu fa’an haas ne’e. Amaro iha maun-alin hamutuk na’in haat (4) ne’ebé minoridade hotu, nia inan mós nu’udar negosiante ida ne’ebé fa’an dose loro-loron no nia aman badaen ida.
Dili, 07 Janeiru 2021 – Domingas Coa inan ida hosi oan na’in tolu (3), haktuir ohin (07/01) iha mota Komoro katak, nia buka osan liuhosi suru no peneira rai-henek iha mota Komoro durante tinan sanulu (10) ona hodi sosa hahán no nesesidade seluk tán. Domingas esplika, dalaruma wainhira rai-henek la folin ka ema la sosa entaun sira debe de’it iha kioske hafoin selu fali se osan hosi rai-henek nian iha ona. “Semana ida ami hetan $20 ka $30. Hanesan ami araska ne’e debe de’it kios ona […] suru rai-henek ne’e hodi sosa roupa, rinso no hahán,” nia dehan. Domingas haktuir tán ba jornalista Timor News katak, nia mós hasoru difikuldade atu hetan osan iha tempu udan tanba impede netik nia servisu suru rai-henek. Inan hosi oan na’in tolu ne’ebé mai hosi postu-administrativu Maubise, munisípiu Ainaru ne’e mós husu atu Governu tau-matan netik liuhosi apoiu ruma atu  tulun kompleta sira-nia nesesidade balu tanba sira sobrevive ho meiu suru no peneira de’it rai-henek.
Dili, 21 Dezembru 2020 –Vendedór tais Timór iha Kolmera sira-nia rendimentu tún maka’as durante Pandemia Covid-19 tanba sira-nia tais ne’e maioria sosa hosi turista sira ne’ebé mai hosi rai liur. Lia hirak ne’e haktuir hosi vendedór Tais Timór, Afonso Magalhães, ba Jornalista Timor News nian ohin (21/12) iha Kolmera, Dili. Afonso dehan, molok Covid-19 mosu, nia hetan rendimentu kada loron liu dólar limanulu ($50) hosi fa’an Tais Timór. Maibé, durante pandemia Covid-19 Afonso hetan de’it dólar amerikanu sanulu ($10) ka menus hosi ne’e kada loron. “Durante (virus) Corona tama ne’e ema ladún hola no ami hetan (osan) natón ba hán no hemu de’it. Só malae iha mak sira sosa maibé agora malae la mai ne’e,” Afonso salienta. Tanba to’o oras ne’e pandemia Covid-19 seidauk lakon, Afonso ne’ebé mai hosi postu-administrativu Atsabe, munisípiu Ermera, dehan katak nia pasénsia hodi hein de’it maibé wainhira situasaun laiha nafatin mudansa, entaun nia sei fila ba Atsabe hodi hala’o hikas atividade agríkola atu sustenta nia uma-laran ho oan hamutuk na’in neen, tanba sira sobrevive ho de’it fa’an tais no halo to’os.
Dili, 10 Dezembru 2020 – Negosiante Miguel Moniz ho idade 62, fa’an produtu lokál iha merkadu sira iha Dili laran durante tinan sanulu hodi selu nia oan sira ba eskola no hodi sustenta ninia família uma laran. Miguel hateten katak nia hahú halo negósiu iha 2002 iha Merkadu Lama, hafoin muda ba merkadu Kumoro no ohin loron halo negósiu iha merkadu Taibesi. “Hau fa’an sasan hahú iha 2002 iha Merkadu Lama depois muda ba merkadu Komoro, hafoin 2006 mai iha merkadu Taibesi” dehan Miguel ba jornalista Timor News iha Merkadu Taibesi (09/12). Produtu lokál ne’ebé negosiante ne’e fa’an mak hanesan fehuk, talas, señoura, koto-nurak no li’is. Produtu sira ne’e mai hotu hosi munisípiu. Negosiante ne’e hatutan tán katak durante tinan haat nia halo negósiu iha merkadu Taibesi, loron ida nia konsege hetan rendimentu másimu $20,00 no mínimu $10,00. Wainhira iha produtu balun ne’ebé ema la sosa no aat tiha de’it, produtu sira ne’e soe tiha de’it ba lixu. Mezmu hetan de’it rendimentu entre $10,00 to’o $20,00 kada loron, rendimentu ne’e sufisiente ba ninia família. Negosiante Miguel Moniz, maihosi munisípiu Bobonaru, postu Bobonaru, suku Kolimau no agora dadaun hela iha merkadu Taibesi hamutuk ho nia Feen no nia oan nain rua, feto ida no mane ida.
Dili, 16 Dezembru 2020 – Elsa Amaral Guterres nu’udar inan faluk ida ho idade 67, haktuir katak militár Indonézia oho hotu nia família sira iha akontesimentu Masakre Krarás iha 1983 iha Vikeke. Elsa mai hela iha Dili dezde 1980, no oras ne’e nia buka osan liuhosi fa’an fore-rai iha loro-manas laran durante loron tomak, maibé nia dehan dala-barak fore-rai ne’e la folin ka ema la sosa. “Ha’u fa’an (fore-rai) besik fulan tolu ka haat ona. Ha’u la’o loro-loron la’o dook hodi fa’an maibé ema la sosa ida. Sé sosa di’ak entaun ha’u hetan $10,00, maibé se la di’ak entaun laiha liu. [...]. Ha’u fa’an sasán hosi 2004, primeiru ho modo-tahan [...]. Ha’u la ba ona Vikeke tanba família sira iha ne’ebá ema oho hotu momentu terjadi iha Krarás iha 1983 ne’e”, Elsa haktuir ba Jornalista Timor News, ohin (16/12), iha área besik edifísiu sentrál Universidade Nasionál Timor Lorosa’e (UNTL), Dili. Inan faluk Elsa dehan tán, oras ne'e nia hela iha Taibesi ho de’it nia oan sira, tanba nia katuas oan mós mate tiha ona iha 1990 molok militár Indonézia oho Sebastião Gomes iha igreja Motael iha 1991. Nia oan sira buka osan liuhosi suku sapatu no dalaruma ema bolu ba ke’e valeta. Elsa husu ba Governu atu tetu to’ok nia kondisaun tanba nia família sira mate hotu iha Vikeke no nia la fila ona ba munisípiu refere. “Hato’o ba Governu ne’e mak ha’u atu fila fali ba Vikeke mós família sira mate hotu ona [...] Governu bele buka fatin para ami hela”, dehan nia.
Dili, 05 Maiu 2021 – Sentru Integradu Jestaun Krize(SIJK) relata kazu Covid-19 foun ohin (05/5) hamutuk na’in-133, kompostu hosi feto na’in-59 no mane na’in-74, asintomátiku 76,7%, haktuir komunikadu imprensa ne’ebé www.timornews.tl asesu. Totál kazu foun 133 ne’e rejista hamutuk hosi munisípiu lima (5) mak hanesan, hosi Ainaru na’in-3, Baukau na’in-18, Dili na’in-109, Lautén na’in-2 no Manatutu na’in-1. Iha mós pasiente rekuperadu hamutuk na’in-34 ne’ebé SIJK relata ohin, tanba ne’e kazu ativu ka pasiente ne’ebé oras ne’e baixa hela iha Timor-Leste hamutuk na’in-1414.
Manufahi, 28 Marsu 2021 – Nu’udar sarani katólika fiar na’in ne’ebé defende fidelidade, labele sai fali juíz hodi julga nia kaben ka nia oan inklui ema seluk ne’ebé monu ba sala ka problema, maibé presiza hatene atu fó esperansa ba ema ne’ebé monu, haktuir Padre Pároku Parókia Nossa Senhora de Assunção Same, Manufahi, Sabino Gama iha nia omilia wainhira selebra misa Domingo Ramos iha domingo (28/3) ne’e hodi hakat ba loron páskua. “Nu’udar ema fiar na’in loloos labele halo traisaun ba ita-nia fiar maske hasoru dezafoin oioin, tanba hosi dezafiu mak ita bele aprende oinsá atu defende fidelidade nu’udar obrigasaun ema hotu nian,” padre Sabino Gama akresenta. Nia mós apela ba sarani sira katak nu’udar ema fiar na’in labele envolve-an iha asaun futu lia-falsu hodi hamate ema seluk nia vida. Nia husu sarani sira halo reflesaun iha loron páskua iha semana ida ne’e nia laran kona-ba Jesus Kristu nia terus no mate iha krúz.
Dili, 30 Marsu 2021 – Sentru Integradu Jestaun Krize (SIJK) hato’o apelu ba komunidade sira hotu atu labele ta’uk pasiente Covid-19 ne’ebé rekupera ona tanba pasiente ne’ebé rekupera no sai ona hosi izolamentu ne’e ekipa saúde sertifika ona katak sira laiha ona risku atu hamosu transmisaun Covid-19. “Apela ba komunidade iha fatin ne’ebé maluk sira rekuperadu sira hela ba, favól labele ta’uk, tanba sira ne’ebé sai hosi fatin izolamentu, ekipa saúde sira sertifika ona katak sira laiha ona risku atu hada’e tutan virus ba ema seluk,” SIJK apela liuhosi divulgasaun ohin (30/3) hosi Palácio das Cinzas. SIJK mós apela ba populasaun iha Timor-Leste liuliu iha Dili, Baukau, no Vikeke atu nafatin hakmatek, no “lalika sé tilun ba lia-anin ka rumores”, pratika nafatin medida prevensaun Covid-19.
Dili, 31 Marsu 2021 – Ministériu Ensinu Superiór Siénsia no Kultura (MESSK) liuhosi Unidade Koordenasaun Apoiu Estudante (UKAE), atribui subsídiu eskolár ba Veteranu sira-nia oan hamutuk ema na’in-19 no Veteranu na’in-2 hodi hala’o estudu iha rai-laran. Subsídiu refere MESSK atribui liuhosi asina kontratu ho benefisiáriu sira iha tersa (30/3) ne’e iha edifísiu MESSK, Dili. Subsídiu ne’e fahe mós ba kategoria tolu mak hanesan, Diploma III ema na’in-2, Lisensiatura ema na’in-17, no Mestradu ema na’in-2.
Manufahi, 01 Abril 2021: Ai-samtuku hún boot ida tohar no hanehan mane na’in-2 iha kareta laran to’o mate iha fatin no feto na’in-1 kanek. Dezaste naturál ne’e akontese ohin (01/4) dadeer-saan iha área Ermete suku Letefoho, postu-administrativu Same, Manufahi, kauza hosi udan no anin boot. Kareta ne’e nia ajudante ho naran Serafin Mendonça hateten, vítima ne’ebé mate ne’e mak kareta nia kondutór ho naran Emilio da Silva no nia alin ho naran Izidoro da Costa, sira na’in-2 mak túr iha kareta ho marka kery sapa matríkula 37939 ne’e nia oin. Ajudante ne’e haktuir, nia ho feto ida túr iha kareta nia kotuk tanba ne’e ai-hún ne’ebé tohar nia sanak mak baku kona tiha feto ne’e hodi halo nia kanek. Enkuantu kareta refere nia destinasaun mak hosi suku Daisua, Same, atu fila ba Likbau-ulu, Ainaru, maibé iha tuku 07:00 dadeer derepente hasoru tiha asidente ne’e iha área Ermete. Parte kompetente sira halo kedas evakuasaun ba vítima, no ko’a mós ai-samtuku ne’ebé tohar.
Dili, 16 Jullu 2021 – Udan boot rezulta inundasaun iha rejiaun balu iha Alemaña parte oeste no Béljika iha kinta (15/7) ne’e hodi hamate ema liu na’in-60 no na’in-70 resin lakon, tuir Sky News relata ohin (16/7). Alemaña oras ne’e relata ema na’in-58 no Béjika relata na’in-11 mak mate. Autoridade balu hateten dezastre naturál ida ne’e nu’udar situasaun ‘katástrofe’. “Ema barak mate. Ema barak lakon hela. Ema barak sei iha hela ameasa nia laran. Ami seidauk haree dezastre ida hanesan ne’e. Ne’e terível,” dehan Governadór provínsia Renánia-Palatinadu, Alemaña. Vila ida iha Alemaña naran Schuld mak sai nu’udar fatin ne’ebé mosu inundasaun piór liu entre fatin sira seluk tanba ema lubuk ida mak mate no uma barak hetan estragus iha ne’ebá.
Dili, 06 Janeiru 2021 – Patraun mikrolete públiku ne’ebé sirkula iha Dili laran balu hirus no sei ko’a Motorista sira-nia saláriu tanba sira entrega osan kada loron menus liu ka la tuir akordu ne’ebé parte rua halo ona molok implementasaun Estadu Emerjénsia (EE), tuir informasaun ne’ebé jornalista Timor News hetan iha kuarta (06/01) ne’e, hafoin dada lia ho Motorista mikrolete públiku balu ho númeru sirkulasaun 03, 06 no 07 ne’ebé lakohi atu fó sai sira-nia identidade. Motorista sira haktuir katak sira la hetan rendimentu ne’ebé boot ka sufisiente hodi entrega osan tuir akordu, tanba pasajeiru menus liu relasiona ho suspensaun balu ne’ebé Governu halo durante implementasaun EE ba dasiak hodi prevene diseminasaun Covid-19. Dalaruma balu tenke entrega $25 ka $30 kada loron ba Patraun maibé osan la to’o no entrega de’it $15 entaun Patraun hirus no balu sira-nia saláriu ko’a tiha. “Seidauk EE ne’e ami hetan $50 ka $60 resin maibé iha EE ne’e ami hetan mak $25 lae $30 de’it ne’e sei enxe tán mina $15 no entrega ba Patraun la to’o ba Patraun hirus fali ami ka entrega la to’o Patraun ko’a fali ami-nia osan (saláriu),” informa Motorista ida ne’ebé husu atu labele publika nia identidade. Iha Motorista balu tán ne’ebé hato’o informasaun hanesan mós, tanba ne’e mak sira husu Governu atu halo despaixu ruma hodi informa ba Patraun sira atu labele obriga Motorista sira hodi entrega osan kada loron tuir akordu durante implementasaun EE dasiak ne’e tanba pasajeiru mak menus duni.
Dili, 04 Marsu 2021 – Korea Súl liuhosi nia Embaixada iha Timor-Leste koopera ho Governu atu hodi konstrui ka harii Sentru Treinamentu arte-marsiál TAEKWONDO iha Timor-Leste ne’ebé nia prosesu konstrusaun sei hahú iha fulan ida ne’e (Marsu 2021) nia laran ho durasaun determinada to’o fulan hitu (7), nune’e sei remata konstrusaun iha Outubru 2021. Tanba ne’e, Embaixadór Korea Súl iha Timor-Leste, Kim Jeongho, ohin (04/3), hasoru malu ho Ministru Justisa, Manuel Cárceres da Costa iha nia knaar-fatin Ministériu Justisa, Dili, hodi husu ba Ministru Justisa atu garante rai ka terenu ba Embaixada Korea Súl hodi bele hahú ona konstrusaun Sentru Treinamentu refere ne’ebé sei gasta orsamentu ho montante $170.000. Enkuantu rai ne’ebé atu uza hodi harii Sentru Treinamentu TAEKWONDO ne’e mak iha Tibar, Dili, bazeia ba rekomendasaun hosi Diretór Jerál Rai no Propriedade Ministériu Justisa nian. Iha sorumutuk, parte rua ko’alia mós kona-ba preparasaun ekipamentu treinu nian hanesan protetór eletróniku ba desportu TAEKWONDO ba ekipa Nasionál Timor-Leste.
Manufahi, 02 Abril 2021 – Iha selebrasaun páskua ne’ebé tama iha loron koñesidu ho Sesta-Feira Santa, sarani igreja katólika iha suku Holarua, postu-administrativu Same, Manufahi, ohin (02/4), realiza viasakra ba iha foho Riamori, ho jestu banati tuir Jesus Kristu nia terus no mate iha krúz. Iha observasaun, haree katak hahú hosi tuku 08:00 dadeer-saan sarani sira prepara-an iha foho Riamori ho fiar ne’ebé sira iha hodi partisipa iha prosesu viasakra iha Riamori nia tutun, hodi hanoin hikas Jesus Kristu nia terus no mate iha krúz iha foho Kalváriu. Iha prosesu viasakra ne’e, sarani balu tanis wainhira asiste foinsa’e sira ne’ebé banati tuir Jesus nia terus, hodi leba krúz sa’e ba foho Riamori no hetan baku hosi foinsa’e sira seluk, to’o iha Riamori tutun hedi fali ba krúz, no ikus mai hakoi iha fatuk ku’ak ida ne’ebé sarani sira prepara ona.
Dili, 01 Marsu 2021 – Sekretáriu Estadu Juventude no Desportu (SEJD) Abrão Saldanha hasoru malu ho Embaixadór Japaun iha Timor-Leste KINEFUCHI Masami iha segunda (01/3) ne’e iha SEJD Lesidere, Dili, hodi diskute kona-ba Timor-Leste nia preparasaun no posibilidade atu partisipa iha jogu olímpiku no paralímpiku iha Tokyo, Japaun. Hafoin enkontru, Abrão hateten, iha reuniaun ne’e Embaixadór Masami informa mós kona-ba situasaun Covid-19 iha Japaun liga ho jogu olímpiku no paralímpiku ne’ebé atu realiza iha Tokyo. Abrão dehan katak nia sei lori asuntu ne’e ba iha Konsellu Ministru hodi diskute no deside hamutuk kona-ba Timor-Leste nia partisipasaun. Enkuantu Embaixadór ne’e mós hato’o nia esperansa atu simu Timor-Leste nia partisipasaun iha jogu refere.
Dili, 20 Abril 2021 – Universidade Nasionál Timor Lorosa’e (UNTL) planeia atu realiza graduasaun online iha fulan Maiu tinan 2021 ba finalista hamutuk na’in-633 hosi kontinjente tinan 2020 nian. Informasaun ne’e divulgadu liuhosi karta ofisiál ho referénsia nú. 002/UNTL/VRAAGQ/IV/2021 ne’ebé sai hosi Gabinete Vise-Reitór ba Asuntu Akadémiku no Garantia ba Kualidade (VRAAGQ sigla portugés) iha tersa (20/4) ne’e. “UNTL pretende realiza Graduação Virtuál (Online) ba nia finalista na’in-633, hosi kontinjente 2020 nian, iha fulan Maiu 2021,” deskreve iha karta refere. Iha karta ne’e esplika, planu refere UNTL pretende tanba haree ba imposibilidade atu realiza Graduasaun Prezensiál hanesan baibain durante períodu pandemia ne’ebé kauza hosi Covid-19. Tanba ne’e parte VRAAGQ solisita dirijente kada fakuldade atu rekolla dadus finalista ne’ebé aseita atu adere ba Gradusaun Virtuál.
Dili, 12 Janeiru 2021 – Timoroan ne’ebé harii grupu Kooperativa Nurak Sulin Hamutuk hodi prodúz tasi-been ba bee-moos, informa katak sira konsege prodúz ona tasi-been sai bee-moos hodi fornese ba komunidade hamutuk 1.000 iha munisípiu Likisá. Sira prodúz bee galon hamutuk 35 to’o 40 kada loron. Prezidente Kooperativa Nurak Sulin Hamutuk, Olívio da Cruz Pinto informa ida ne’e, wainhira hasoru malu ho Prezidente Repúblika, Francisco Guterres Lú Olo ohin (12/01) iha Palásiu Prezidensiál Ai-tarak Laran, Dili, hodi hato’o mós sira-nia preokupasaun balu ba Estadu. Grupu ne’e nia esperansa katak ho intervensaun hosi Estadu ka Governu, sira sei kria sistema di'ak liu hodi fornese bee-moos hosi tasi-been ba komunidade iha fatin ne’ebé menus bee. “Ha'u louva ba atividade ne’ebé juventude sira halo iha Likisá. Ha'u sente orgullu tanba timoroan iha kapasidade halo inovasaun, muda tasi-been ba bee-moos. Ukun rasik-an ita presiza inisiativa sira hanesan ne'e," dehan Prezidente Repúblika. Prezidente Repúblika mós kompromete katak sei hato’o grupu ne’e nia preokupasaun ba Governu ne’ebé nu’udar Ezekutivu.
Dili, 29 Marsu 2021 – Prezidente Partidu Kongresu Nasionál Rekonstrusaun Timór (sigla portugés CNRT), Kay Rala Xanana Gusmão, ohin (29/3) dadeer iha tuku 8:00 resin, marka prezensa iha Ministériu Públiku (MP), Kolmera, Dili, relasiona ho keixa kontra deputadu CNRT na’in-21 ne’ebé Sekretáriu Jerál Partidu Frente Revolucionário de Timor-Leste Independente (FRETILIN), Mari Alkatiri aprezenta ona ba Ministériu Públiku. www.timornews.tl observa katak Xanana Gusmão nia prezensa iha MP ne’e hetan seguransa hosi membru Polísia Nasionál Timor-Leste (PNTL), no akompaña mós hosi foinsa’e militante Partidu CNRT nian balu ne’ebé uza faru ho imajen Xanana Gusmão nian no hein hela nia iha edifísiu MP nia oin. Líder máximu CNRT nia prezensa refere hodi presta deklarasaun iha MP hafoin deputadu CNRT 21 hetan tiha notifikasaun hosi MP kona-ba keixa ne’ebé Mari Alkatiri aprezenta. Enkuantu keixa ne’e Marí Alkatiri aprezenta ba MP iha 06 Novembru 2020 “nu’udar sidadaun no la’os nu’udar Sekretáriu Jerál FRETILIN” tuir nia rasik deklara, no nia mós la esplika kona-ba konteúdu hosi keixa ne’e tanba konsidera nu’udar segredu justisa nian.
Dili, 03 Maiu 2021 – Estudante hamutuk na’in-15 Drop Out (DO) hosi Institutu Politékniku Betanu (IPB), Same, Manufahi, tanba ne’e sira husu ba Parlamentu Nasionál (PN) no Governu liuhosi Ministériu Ensinu Superiór, Siénsia no Kultura (MESSK) atu halo fiskalizasaun ba IPB liuliu ba Dosente balu nia métodu tanba deskonfia hamosu diskriminasaun no iregularidade. Liuhosi konferénsia imprensa ne’ebé hala’o ohin (03/5) iha kampus IPB, Porta-vóz Estudante DO Deonato da Silva hateten, PN no MESSK presiza halo fiskalizasaun urjente ba IPB tanba aktu hosi dosente balu impede sira-nia futuru. Nia esplika, “dosente ho naran Claudio Ximenes lori matéria Estatístika iha Semestre III fó valór kualitativa D ba estudante sira, nune’e sira hakarak tuir hikas ezame rekursu atu rekupera ba valór C, maibé dosente ne’e la fó oportunidade atu tuir ezame rekursu, balu tuir duni ezame rekursu maibé valór nafatin D sein justifikasaun”. Estudante hirak ne’e lamenta mós tanba sira hetan valór E hosi dosente Claudio no sira iha dalan atu tuir fali ezame rekursu maibé dosente la fó oportunidade hodi halo fali presaun hasoru sira. Estudante Deonato mós hato’o lamentasaun kona-ba dosente balu tán ho naran Pedro de Deus no Abilio dos Santos tanba la fó valór ba matéria prátika balu ne’ebé estudante sira implementa. Hatán ba ida ne’e, dosente Pedro de Deus esplika katak, estudante sira-nia deklarasaun ne’e la loos tanba tuir regulamentu IPB nian, "estudante ne’ebé foin tama eskola durante tinan ida nia laran IPB aplika ano preparatório ka ano zero, tanba ne’e kuandu iha semestre I mak estudante sira la pasa matéria ida, labele kontinua ba semestre II, nune’e mós iha tinan akadémiku kuandu estudante sira hetan valór E automatikamente estudante sira drop out ona".
Dili, 22 Jullu 2021 – Eiz Prezidente Repúblika Timor-Leste, José Ramos-Horta sujere ba Governu atu prepara vasina kontra Covid-19 ba doze datoluk nu’udar faze ‘Booster’ hodi aplika iha tinan 2022. “AstraZeneca no Pfizer efikáz kontra Covid (Covid-19 variante) Delta, maibé ha’u-nia hanoin di’ak liu Governu buka stock ‘Booster’ (doze tolu), para hahú aplika iha 2022,” dehan Horta iha nia divulgasaun ofisiál ohin (22/7). Nia akresenta katak pandemia Covid-19 bele aumenta maka’as iha tinan 2022 wainhira Governu la garante estoke vasina kontra Covid-19 doze datoluk nian. “Laiha vasina ke fó protesaun 100% no vasina nia efikasia komesa tún iha fulan 9-12 liu tiha ka menus tán. Sé Governu la garante ona importasaun vasina ‘booster’ pandemia bele maka’as iha 2022,” Horta dehan.
Dili, 24 Agostu 2021 – Sentru Integradu Jestaun Krize (SIJK) ohin (24/8) relata tán kazu infetadu Covid-19 foun hamutuk na’in-532 no óbitu ka mate na’in-2, haktuir SIJK nia komunikadu imprensa. Hosi totál 532 ne’e na’in-298 deteta iha munisípiu Dili, na’in-90 deteta iha Baukau, na’in-75 deteta iha Kovalima no na’in-69 deteta iha munisípiu seluk. “Kazu 201 ka 38% mak sintomátiku (hatudu sintoma),” SIJK relata. Enkuantu óbitu na’in-2 ne’e mak feto timoroan ida ho idade tinan 35 no mane ho idade tinan 65. Iha mós númeru rekuperadu foun hamutuk na’in-97 ne’ebé SIJK relata ohin, tanba ne’e kazu ativu infetadu Covid-19 iha Timor-Leste oras ne’e rejista hamutuk na’in-3.816, no totál kumulativu pasiente ne’ebé mate ho Covid-19 iha Timor-Leste to’o oras ne’e rejista ona na’in-51.
Manufahi, 16 Abril 2021 – Membu Polísia Nasionál Timor-Leste (PNTL) ida halo asaun provokativu iha fatin kuarentena Orbo, Same, Manufahi, ohin (16/4), tanba la konkorda ho desizaun atu transporta nia oan ne’ebé deteta pozitivu Covid-19 ba fatin izolamentu iha Dili. Parte saúde deteta estudante na’in-12 hosi kuarentena Orbo, Same, mak pozitivu Covid-19 inklui membru PNTL ne'e nia oan, nune’e sira-nia inan aman halo prosesu negosiasaun ho Administradór Manufahi Isaac Arantes Sarmento hodi buka solusaun atu transporta estudante na’in-12 ne’e ba fatin izolamentu iha Dili, maibé derepente mosu asaun provokativu hosi oknum membru PNTL ida hatais farda kompletu hodi baku hirus matan no loke kamiza. Ho ida ne’e, mosu kedas asaun hosi estudante sira ho hakilar no baku rahun vidru janela iha fatin kuarentena Orbo hodi impede deslokasaun estudante na’in-12 ba Dili. Enkuantu iha prosesu negosiasaun, hosi parte inan-aman no estudante sira konkorda atu tranfere de’it estudante na’in-12 ne’e ba fatin izolamentu Kajerna Polísia Holarua, Same. Jestór programa Fundasaun Luta ba Futuru (F-LBF) Domingos Rodrigues lamenta tebes ho situasaun refere hodi dehan, “tuir loloos nu’udar pesoál seguransa tenke koopera hodi buka solusaun, la’os halo fali dezentendimentu”. Relasiona ho problema ne’e, Komandante Komandu Polísia Manufahi, superintendente polísia Joni Viana das Regras hateten, Komandu sei bolu oknum membru PNTL ne’e hodi submete ba prosesu investigasaun hodi justifika nia asaun.
Dili, 26 Marsu 2021 – Hafoin simu orientasaun servisu hosi Komandu Jerál Polísia Nasionál Timor-Leste (PNTL), Polísia Tránzitu Nasionál hamutuk ho Tránzitu Munisípiu Dili, iha kinta (25/3) kalan ne’e, halo operasaun pasa revista ba viatura sira ne’ebé halo movimentu iha tempu kalan, hodi asegura nafatin regra serka sanitária iha kapitál Dili iha tempu kalan, tuir dekretu Governu nian relasiona ho pandemia Covid-19 ne’ebé oras ne’e tama ona ba nivel transmisaun lokál. Komandante Polísia Tránzitu Nasionál,  superintendente polísia João Belo, iha entrevista hateten, operasaun refere halo hodi limita movimentu transporte ne’ebé la nesesáriu no dezinfekta mós veíkulu sira. “Ida ne’e operasaun konjunta entre Tránzitu Nasionál ho Tránzitu Munisipiu Dili ho atividade rua mak hanesan, ami halo operasaun ijiene hodi dezinfekta veíkulu sira ne’ebé halo movimentu iha estrada públiku no atividade seluk mak ami ezekuta regra Serka Sanitária,” dehan João Belo. Nia mós husu sidadaun sira iha kapitál Dili atu labele halo movimentu ba objetivu ida ne’ebé la nesesáriu durante implementasaun serka sanitária tantu iha tempu loron ka kalan.
Dili, 28 Novembru 2020 – Sekretária Estadu ba Igualdade no Inkluzaun (SEII), Maria José de Jesus, hamutuk ho Prezidente Autoridade munisípiu Dili, Gaspar Soares no Autoridade postu-administrativu Ataúru, halo lansamentu ba Website www.ataurotourism.org hodi promove fatin turístiku Ataúru. Lansamentu ne’e hala’o iha ámbitu komemorasaun Loron Proklamasaun Independénsia Timor-Leste ba dala-45 iha sábadu (28/11) ne’e iha salaun juventude Ataúru, no organiza hosi ATKOMA ne’ebé servisu hamutuk ho USAID’s Tourism for All Project. SEII iha nia intervensaun hateten, ho lansamentu refere, hakarak atu website ne’e kontinua atualiza no asegura informasaun ho di’ak hodi maluk ne’ebé iha hanoin atu vizita Ataúru bele hatene fatin destinasaun ho loloos, no komunidade sira bele hetan benefísiu hosi atividade turístika iha Ataúru. Prezidente Autoridade Dili mós hateten, Ataúru iha poténsia turizmu ne’ebé boot tebes maibé, sidadaun hotu-hotu tenke esforsa atu oinsá bele transforma poténsia ne’e hodi lori rendimentu ba komunidade Ataúru.
Dili, 14 Dezembru 2020 – Prezidente Interina Asosiasaun Emprezariál Feto Timor-Leste (sigla portugés AEMTL), Shechah Sagran informa ohin (14/12) iha nia knaar-fatin Akait, Dili, katak AEMTL iha planu atu tau tán komboiu sein trilla (trackless train) iha munisípiu sira atu turista iha munisípiu sira mós bele halo viajen ho komboiu sein trilla ne’e. Maibé, Tuir Shechah, atu implementa planu ida ne'e, AEMTL sei observa no estuda lai situasaun hosi komboiu sein trilla ne’ebé oras ne’e hala’o hela operasaun iha Dili. “Munisípiu sira ne’e mós tenke survey uluk lai hodi haree sira-nia estrada ne’e serve ka lae. La’os fatin hotu-hotu serve,” Shechah akresenta tán. Molok ne’e, AEMTL lansa uluk ona komboiu sein trilla ida iha 18 Novembru liubá, hodi fasilita turista sira atu vizita fatin turizmu iha kapitál Dili, ne’ebé to’o oras ne’e komboiu refere halo nafatin operasaun.
Dili, 15 Novembru 2021 – Diresaun Nasionál Metereolojia no Jeofízika (sigla portugés, DNMG) alerta katak ohin (15/11) iha poténsia atu akontese udan ho intensidade fraku to’o forte iha teritóriu nasionál Timor-Leste. “Iha parte meiu-dia to’o loro-kraik, kalohan sei taka no iha poténsia atu akontese udan ho fraku to’o forte iha teritóriu nasionál,” DNMG relata liuhosi komunikau ba previzaun tempu ohin (15/11) nian. Relasiona ho previzaun udan ne’e, DNMG bolu atensaun espesiál ba munisípiu Lautén, Baukau, Bobonaru, Ermera, Manufahi, no Ainaru. DNMG husu ba populasaun hotu-hotu atu hadook-an hosi fatin risku sira hanesan ai-hún boot no seluk tán, hodi evita-an hosi dezastre.
Dili, 21 Dezembru 2020 - Komandante Polísia Nasionál Timor-Leste (PNTL) munisípiu Dili, superintendente xefe Henrique da Costa, husu ba kondutór liuliu hosi transporte públiku sira atu revista kareta nia kondisaun molok tula pasajeiru no halo viajen hosi fatin ida ba fatin seluk nune'e bele prevene asidente. Komandante PNTL munisípiu Dili hato'o lia hirak ne'e ba jornalista Timor News nian ohin (21/12), iha nia knaar-fatin Komandu PNTL Munisípiu Dili, Kaikoli, relasiona ho loron feriadu relasional, selebrasaun Natál no tinan foun. Nia apela mós ba kondutór sira atu tula pasajeiru labele liu fali kareta nia kapasidade, "Husu mós ba kondutór sira atu tula pasajeiru tenke bazeia ba kareta nia kapasidade ne'ebé iha. Kuandu tula liu fali kapasidade kareta nian, ida ne'e mós bele fó risku atu akontese asidente". Henrique relata mós katak loro-loron Polísia Tránzitu sempre hetan no kaptura sidadaun ne'ebé uza transporte la tuir regra tránzitu nian. Tanba ne'e, nia hatutan, to'o oras ne'e Polísia Tránzitu nafatin kontrola movimentu transporte hodi minimiza asidente liuliu iha loron feriadu Natál no tinan foun nian.
Dili, 18 Novembru 2020 – Asosiasaun Emprezariál Feto Timor-Leste (sigla portugés AEMTL) halo lansamentu ba komboiu dahuluk iha Timor-Leste sein trilla (inglés, trackless train), atu fasilita turista sira hodi halo vizita ba fatin turizmu iha kapitál Dili. Prezidente interinu AEMTL, Atha Sagran ba jornalista sira, hafoin halo tiha lansamentu ba komboiu ne’e, ohin (18/11), iha Kolmera, Dili, hateten katak planu atu hahú loke ka ativa komboiu ne’e hodi halo operasaun mak iha sábadu semana ne’e. Nia haktuir tán, rota ba komboiu ne’e mak hosi Kolmera ba Kristu-Rei, Kolmera ba Tasi-tolu, Kolmera ba Palásiu Lahane, no nia sentru mak iha Kolmera. Komboiu ne’e sei la tula ema iha dalan, sé de’it bele sa’e maibé sosa billete ho folin dólar amerikanu 2, no sa’e iha nia sentru ka rota ne’ebé temi ona. Komboiu ne’e bele tula ema hamutuk 40. Atha haktuir tán, AEMTL iha planu atu estabele komboiu refere iha munisípiu hotu-hotu, hodi atrai turista atu vizita fatin istóriku sira no hatene istória kona-ba fatin turizmu sira, tanba komboiu ne’e mós iha teknolojia atu konta istória kona-ba fatin turístiku ida wainhira nia to’o iha fatin ne’e. Komboiu ne’e nia kustu mak dólar amerikanu rihun 40 resin, no hetan apoiu hosi USAID inklui garante nia manutensaun.
Londres, 09 Abril 2021 – Raiña Elizabeth II anúnsia liuhosi portal www.royal.uk katak ninia kaben Prínsipe Philip, Duke Edimburgu, hakotu ona iis iha Sesta dadeer oras lokál, 09 Abril 2021, iha Kastelu Windsor, Reinu Unidu. Durante períodu ne'e, Família Reál (Royal Family, iha inglés) husu ba públiku atu halo doasaun ba instituisaun karidade nian ruma envez ba tau aifunan hodi hanoin Duke Edimburgu ninia mate. Iha portal ne’ebé hanesan lansa mos formuláriu ba mensajén kondolénsia online hodi ema hotu bele haruka mensajén. Mensajén hirak ne'e, membru Família Reál sei halo selesaun atu bele rai iha arkivu Reál nian hodi uza ba poster.
Dili, 22 Jullu 2021 – Komandante Jerál Polísia Nasionál Timor-Leste (PNTL), komisáriu Faustino da Costa informa katak sidadaun balu kontinua tenta hodi halo nafatin pasajen ilegál iha fronteira terestre entre Timor-Leste no Indonézia. “Ami enkontru ho Sua Exelénsia Prezidente Repúblika, […] semanalmente atu aprezenta situasaun atuál iha nível teritóriu nasionál, katak situasaun la’o di’ak, kontroladu. Só nafatin katak ita-nia sidadaun balu mak tenta para halo nafatin atividade sira ultrapasa fronteira, ilegál,” dehan Faustino ohin (22/7) iha Palásiu Prezidensiál, Dili, hafoin hasoru malu tiha ho Prezidente Repúblika, Francisco Guterres Lú Olo. Nia hateten katak atu impede Covid-19 liuliu variante Delta tama iha Timor-Leste, obrigatoriamente tenke hapara pasajen no tranzasaun ilegál sira iha fronteira. “Virus ne’e iha rai-ketan sorin ne’e (NTT) iha ona. Entaun, saida mak ita hakarak, sé ita lakohi buat sira ilegál to’o iha ita-nia rain ne’e, tantu ema ba hola sasán sira ilegál, imediatu tenke hapara, tanba polisia sei la tolera ida ne’e akontese,” Faustino dehan.
Dili, 23 Abril 2021 – Estadus Unidus Amérika (EUA) nia kompañia farmaséutika Pfizer deklara katak sira identifika versaun vasina Covid-19 Pfizer falsu iha Méxiko no Polándia, haktuir bbc news (23/4). Autoridade kompetente iha nasaun rua ne’e prende ona vasina versaun falsu ne’e doze lubuk ida, no konfirmadu katak falsu duni hafoin halo tiha teste. Ema besik na’in-80 iha Méxiko mak simu ona vasinasaun ho vasina falsu refere, laiha efeitu perigozu ruma mak akontese maibé nia laiha protesaun kontra virus corona. Iha Méxiko vasina falsu refere ho etiketa/label falsu mós, enkuantu ida ne’ebé eziste iha Polándia ne’e ho nia substáncia ba tratamentu kulit nian tiha, no la’os atu proteje ema hosi Covid-19, tuir Pfizer informa. Organizasaun Mundiál ba Saúde (OMS) fó ona xamada atensaun katak “vasina falsu sei hamosu risku sériu ida ba saúde públiku globál”. Tanba ne’e OMS informa ona ba nasaun rua ne’e atu identifika no hasai vasina falsu ne’e hosi sirkulasaun.
Indonézia, 25 Abril 2021 – Indonézia nia submarinu ida ho marka KRI Nanggala-402, ema ka Forsa Navál Indonézia ho totál na’in-53 mak iha laran, konfirmadu mout no rahun iha tasi okos parte Bali, Indonézia, tuir Jenerál Tentara Nasional Indonesia (TNI), Marsekal Hadi Tjahjanto deklara iha domingu (25/4) ne’e. Hadi Tjahjanto dehan, sira buka tuir no hetan ona KRI Nanggala-402 ho kondisaun nakfera ba parte tolu, no hetan mós ekipamentu seguransa nian. “Bazeia ba evidénsia auténtiku sira ne’e, bele deklara katak KRI Nanggala-402  mout tiha ona no na’in-53 mate hotu,” Jenerál Hadi afirma liuhosi konferénsia imprensa. Hosi parte forsa navál nian temi katak submarinu ne’e mout kazu hosi fatór natureza. Molok konfirmadu mout, parte autoridade militár deklara katak submarinu KRI Nanggala-402 lakon kontaktu iha kuarta (21/4) liubá hafoin ba hala’o knaar marítima nian.
Dili, 30 Abril 2021: Porta-vóz Komandu Polísia Nasionál Timor-Leste (PNTL), superintendentexefe Arnaldo de Araújo informa ohin (30/4) iha Kaikoli, Dili, katak, hosi loron 23 to’o 29 Abril 2021 PNTL rejista kazu insidente hamutuk 51 no asidente tráfegu kamaan 14 iha Timor-Leste. Kona-ba insidente hirak ne’ebé akontese, Arnaldo esplika katak kompostu hosi violénsia doméstika 13, baku malu 10, asaltu 23, ema tama ilegál hosi fronteira 1, estranjeira ida mate, no kazu tara-an 3. Kazu tara-an ne’e kompostu hosi feto na’in-2 iha munisípiu Baukau, vítima naran Livia Belo Freitas ho idade 26 tara-an iha postu-administrativu Kelikai, vítima ida seluk naran Julieta Ximenes idade 23 tara-an iha Baguia, no vítima ida seluk iha Railaku, Ermera, naran Graciano Soares ho idade 26. Enkuantu estrajeiru ida ne’ebé mate ne’e ema indianu ida ho naran Ahmid Jamil, mate iha Baukau iha 24 Abril 2021, no PNTL halo hela prosesu investigasaun ba mate-isin ne’e.
Dili, 01 Marsu 2021 – Sentru Formasaun Téknika no Komunikasaun (sigla portugés, CEFTEC) hahú ona formasaun faze dahuluk nian iha tinan 2021, ne’ebé loke ofisialmente hosi Sekretáriu Estadu Komunikasaun Sosiál (SEKOMS) Merício dos Reis Akara, ohin (01/3) iha Auditóriu Muzéu Rezisténsia, Dili, no sei partisipa hosi Formandu hamutuk na’in-225. Iha intervensaun, SEKOMS husu ba Formandu hirak ne’ebé sei partisipa iha formasaun ne’e atu aproveita ho di’ak, liuliu mídia sira tenke aproveita no aprende, kumpre kode étika jornalizmu nian nune’e bele iha koñesimentu iha área komunikasaun sosiál. Enkuantu formasaun refere loke ho matéria ba Unidade Multimedia, Unidade Televizaun, Unidade Hakerek Imprensa, Unidade Rádiu, Unidade Komunikasaun iha Situasaun Krize, Unidade Komunikasaun Relasaun Públiku no Protokolu, Unidade Komunikasaun Lian Portugés Jornalizmu no Unidade Komunikasaun Lian Tetún Jornalizmu.
Dili, 04 Novembru 2020 – Iha komemorasaun Loron Nasionál ba Feto Timor-Leste, Prezidente Repúblika, Francisco Guterres Lú Olo liuhosi nia mensajen, fó parabéns ba feto sira, no apela mós ba ema hotu atu labele uza teknolojia foun hodi halo asédiu seksuál ba feto sira. “ita presiza tebe-tebes uza teknolojia foun atu aprende buat di’ak, la’os halo asédiu seksuál, liuhosi ezibisaun pornográfika ba ita-nia inan no feton sira”, dehan Prezidente Repúblika iha mensajen ne’e. Prezidente Repúblika mós husu ba komunidade sira atu hametin vijilánsia hodi proteje malu, nune'e, violénsia hasoru feto labele akontese iha ida-idak nia área hela-fatin. “Loron 03 Novembru tenke sai loron espesiál ida atu halo refleksaun kle’an ba ita ida-idak nia hahalok no hanoin kona-ba feto sira. Balu ita-nia feton, balu ita-nia inan doben. Ita presiza sira iha ita-nia moris loro-loron, iha fatin hotu-hotu no ba ita-nia mehi hotu-hotu (...) Parabéns ba Feto Timor-Leste!”, Prezidente Repúblika hatutan tán.
Dili, 16 Jullu 2021 – Governu liuhosi Ministériu Finansa (MF) realiza ona pagamentu izensaun propinas ba estudante sira iha Ensinu Superiór hamutuk 18 ho montante orsamentu dólar amerikanu millaun 5.6 (millaun $5.6). Estudante hosi Ensinu Superiór 18 ne’ebé mak sai nu’udar benefisiáriu ba pagamentu izensaun propinas ne’e ho totál na’in-64.619. Maibé pagamentu refere ba de’it semestre ida ne’ebé impoin Serka Sanitária ba. Gabinete MF haktuir ohin (16/7) katak, “pagamentu izensaun propinas estudante Instituisaun Ensinu Superiór (IES) ne’e halo hafoin Ministériu Ensinu Superiór Siénsia no Kultura (MESSK) konkorda hodi halo alterasaun ba Memorandu Entendimentu (MoU, sigla Inglés) ho IES sira kona-ba propinas ba estudante sira”. IES públiku no privadu sira ne’ebé hetan pagamentu mak hanesan: Dili Institute of Technology (DIT); East Timor Coffee Institute (ETCI); Institute of Business (IOB); Instituto Boaventura Timor-Leste (IBTL); Instituto Católico Formação de Professores (ICFP); Instituto Ciências da Saúde (ICS); Instituto de Ciências Religiosas (ICR); Instituto Filosófico S. Francisco de Sales (IFFS); Instituto Politécnico de Betano (IPB); Instituto Profissional de Canossa (IPDC); Instituto S. João de Brito (ISJB); Instituto Superior Cristal (ISC); Instituto Superior de Filosofia e Teologia (ISFIT); João Saldanha University (JSU); Universidade de Díli (UNDIL); Universidade da Paz (UNPAZ); Universidade Nacional de Timor Lorosa’e (UNTL); no Universidade Oriental Timor Lorosa’e (UNITAL). Relasiona ho subsídiu internet, MESSK sei kompleta lai rekezitu ba Operadór Telekomunikasaun sira hanesan Timor Telekom, Telemor no Telkomsel hodi submete hikas ba MF iha tempu badak nia laran atu verifika molok realiza pagamentu ba subsídiu internet nian.
Dili, 06 Maiu 2021 – Embaixadora Malázia iha Timor-Leste, Sarimah Akbar reafirma Governu Malázia nia pozisaun katak sei kontinua halo esforsu tomak hodi apoia Timor-Leste nia adezaun ba ASEAN. Afirmasaun ne’e Embaixadora Sarimah hato’o iha audiénsia despedida ho Prezidente Repúblika, Francisco Guterres Lú Olo, ohin (06/5) iha Palásiu Prezidensiál Dili. Diplomata ne’e salienta mós katak sei kontinua halo kooperasaun iha área hasa’e kapasidade funsionáriu públiku sira. Prezidente Repúblika mós hateten, nia rekoñese kontribuisaun Governu Malázia nian ba Timor-Leste iha períodu difísil nia laran wainhira nasaun ne’e partisipa iha Forsa Manutensaun Páz ONU nian no kooperasaun sira ne’ebé hala’o entre nasaun rua ne’e hafoin restaura independénsia. Sarimah mós hateten, Malázia espera katak iha future kooperasaun ho Timor-Leste sei konsentra liu ba área komérsiu nian.
Dili, 07 Maiu 2021 – Ministériu Saúde (MS) husu ba sidadaun sira ne’ebé kumpri kuarentena iha uma katak sé bele hela mesak de’it iha kuartu ida ho ventilasaun di’ak, ka wainhira kuartu ida mesak laiha entaun presiza toba dook malu metru ida (1) hosi ema seluk. “Sé ita bele, hela iha kuartu mesak ida ho ventilasaun di’ak, ka wainhira kuartu mesak laiha, toba ho distánsia metru ida (1) hosi ema seluk,” deskreve iha infografia divulgadu hosi MS ohin (07/5). Liuhosi infografia ne’e esplika, Covid-19 nu’udar moras ida kontajiozu ka da’et lalais tebes ba ema seluk tanba ne’e, “presiza halo tuir regra prevensaun ida ne’e no regra seluk tán wainhira kumpri hela kuarentena loron 14 iha uma, to’o wainhira hatene ona katak ita laiha moras ne’e”. Parte saúde husu mós atu mantéin distánsia metru ida (1) iha uma laran durante loron 14 ne’e, evita uza hamutuk sasán pesoál hirak hanesan telemóvel, sasán hodi hán, sasán dapur nian no sasán seluk tán.
Dili, 06 Maiu 2021 – Akontese udan no kalohan nakukun ohin (06/5) iha postu-administrativu Laklubar, munisípiu Manatutu, nune’e impede elikópteru atu hatún apoiu umanitária faze daruak iha postu-administrativu refere. Haree ba klima ne’ebé la permite, pilotu kapitaun Tony Browne ne’ebé lori elikópteru ne’e deside lori fila hikas sasán asisténsia faze daruak ne’e ba Aeroportu Internasionál Nicolau Lobato, Dili, hodi hatama fali ba armajén. Tony Browne hateten, “sasán hirak ne’ebé mak atu transporta ba postu Laklubar sei adia fali ba loron aban (07/6) sé karik klima di’ak ona, tanba ohin loron iha Laklubar udan subiska no kalohan nakukun”. Udan no kalohan nakukun ne’e la’os de’it iha Laklubar maibé akontese mós iha munisípiu Kovalima, nune’e difikulta servisu transportasaun apoiu umanitária ho elikópteru.
Dili, 05 Maiu 2021 – Hafoin halo tiha inspesaun no monitorizasaun ba distribuisaun ai-hán Sesta Bázika iha kuarta (04/5) ne’e iha Dili laran, ekipa hosi Komisaun Anti Korupsaun (sigla portugés CAC) deskobre katak kompañia distribuidór fahe ai-hán Sesta Bázika menus hosi valór ka kuantidade ne’ebé Governu deside, no ida ne’e konsidera nu’udar infrasaun. Liuhosi komunikadu imprensa divulgadu ohin (05/5), CAC esklarese katak kompañia balu halo duni infrasaun liuliu iha item na’an-karau ne’ebé distribui ba benefisiáriu sira la to’o kilógrama ida (1kg) no ida ne’e hatudu katak la tuir konkordánsia valór ka kuantidade definidu iha tabela ne’ebé estabelese ona entre kompañia ho parte Governu. Tanba ne’e, CAC fó opsaun alternativa rua ba kompañia katak, kompleta hikas valór ne’ebé sei menus hela ka parte CAC rekomenda ba Ministériu tutela atu redúz orsamentu wainhira halo pagamentu ba kompañia. Nune’e, parte kompañia deklara katak prontu atu kompleta hikas númeru ne’ebé sei menus hela. “Infrasaun ka iregularidade sira hanesan ne’e potensialmente akontese iha fatin barak,” CAC salienta. Tanba ne’e, CAC apela ba kompañia no responsável Ministériu tutela sira atu hala’o knaar ho integridade no responsável.
Dili, 16 Jullu 2021 – Komité Emerjénsia Organizasaun Mundiál ba Saúde (OMS) alerta katak iha posibilidade boot atu mosu tán Covid-19 variante foun ne’ebé perigozu liu. Ida ne’e OMS halo prediksaun katak sei da’et iha mundu tomak, nune’e difisil liu atu hapara pandemia. “Pandemia seidauk remata. […] Iha posibilidade forte atu mosu transmisaun emerjénsia globalmente variante foun ne’ebé posivelmente perigozu liu no dalaruma difisil liu atu kontrola,” dehan Xefe Komité Emerjénsia OMS Didier Houssin, haktuir france24.com iha kinta (15/7) ne’e. Oras ne’e iha ona variante Covid-19 haat mak hanesan Alpha, Beta, Gamma no variante ne’ebé bele da’et lalais liu mak Delta. Maibé Komité Emerjénsia OMS fó hanoin katak ida ne’ebé piór liu sei bele akontese iha futuru. Maske nune’e OMS la esplika kle’an liu kona-ba rezultadu peskiza ne’ebé sira halo relasiona ho poténsia variante foun atu mosu tán ne’e. Tuir France24, Diretór Jerál OMS, Tedros Adhanom, liuhosi konferénsia imprensa iha kinta ne’e, husu mós ba Xina atu tenke transparante kona-ba orijen loloos hosi virus corona ne’e tanba vítima sira presiza hatene. “Ami husu Xina atu transparante no nakloke hodi servisu hamutuk,” nia akresenta.
Dili, 06 Maiu 2021 – Governu Timor-Leste prioritiza vasina pursentu 80 (80%) ne’ebé hetan hosi Austrália no Xina ba munisípiu Dili tanba sai nu’udar episentru Covid-19, haktuir Primeiru-Ministru, Taur Matan Ruak. “Horisehik (vasina) mai rihun 20 mai hosi Austrália, dia 19 sei mai tán rihun 10. Buat hotu di’ak, Sistema COVAX nian, foin daudauk simu 24.000, sei mai 38.000. Sé la’os fulan ida ne’e, prinsípiu Juñu nian ita sei simu (vasina doze) rihun 100 hosi Xina. Ne’e besik 190.000 ba fulan Maiu no Juñu. Ne’e pasu di’ak. Konsentrasaun vasina sei iha Díli mak barak liu,” dehan Primeiru-Ministru hafoin hasoru malu ho Prezidente Repúblika, Francisco Guterres Lú Olo ohin (06/5) iha Palásiu Prezidensiál, Dili. Timor-Leste hetan apoiu vasina hosi inisiativa multilaterál COVAX ne’ebé kobre pursentu 20 (20%) hosi totál populasaun, no 80% sei oferese hosi Governu Austrália no Xina, enkuantu Primeiru-Ministru mós esplika katak, Governu Timor-Leste prepara mós orsamentu atu sosa rasik tán vasina wainhira nesesáriu.
Dili, 28 Janeiru 2021 – Sekretaria Estadu Juventude no Desportu (SEJD) sei oferese Wifi gratuita ba joven sira atu asesu iha resintu edifísiu SEJD Lecidere, inklui iha Sentru Juventude Bekora no Komoro, Dili. Iha 25 Janeiru liubá SEJD asina ona akordu kooperasaun ho empreza telekomunikasaun Timor Telekom ne’ebé realiza iha edifísiu SEJD Lecidere, hodi instala wifi iha fatin hirak ne’ebé temi ona. “Protokolu ida ne’e estabelese katak Timor Telekom oferese internet gratuita enkuantu Sekretaria Estadu Juventude no Desportu oferese fatin ba instalasan wifi,” líder máximu SEJD, Abrão Saldanha informa.
Dili, 08 Fevereiru 2021 – Liuhosi asina akordu kooperasaun ho Ministériu Justisa (MJ) kona-ba ‘Apoiu Reinsersaun Sosiál ba Rekluzu’, Ministériu Soliedariedade Sosiál no Inkluzaun (MSSI) sei fó apoiu subsídiu ba Dadur sira wainhira sai hosi prizaun hafoin kumpri pena, haktuir informasaun hosi mídia MSSI. “MSSI sei fó apoiu subsídiu ruma (ba dadur sira) hodi bele hala’o sira-nia moris loro-loron no bele hadi’a sira-nia vida ekonomia nian,” Ministra Solidariedade Sosiál no Inkluzaun Armanda Berta informa ohin (08/02) hafoin asina tiha akordu refere ho Ministru Justisa, Manuel Cárceres, ne’ebé realiza iha edifísiu MSSI Kaikoli, Dili. Armanda esplika tán, liuhosi akordu ne’e MSSI mós sei fasilita família sira atu ba vizita dadur no fasilita mós dadur sira atu re-integra ba família wainhira kumpri ona pena iha prizaun. Nune’e mós Ministru Justisa hateten, parte Ministériu Justisa nian mak sei haree kona-ba kondisaun família dadur nian no kondisaun dadur nian liuliu sira-nia mentalidade no psikolójiku molok fila hikas ba família.
Dili, 05 Maiu 2021 – Governu deside hodi halo ezonerasaun ba atuál Prezidente Konsellu Administrativu Rádiu no Televizaun Timor-Leste, E.P (RTTL, E.P), Francisco da Silva Gari, no nomeia hikas José António Belo, nu’udar Prezidente Konsellu Administrativu RTTL, E.P foun, haktuir komunikadu imprensa divulgadu ohin (05/4). Asuntu refere deside liuhosi enkontru Konsellu Ministru nian ne’ebé realiza ohin iha auditóriu Ministériu Finansa, Dili, tuir proposta hosi Ministru ba Asuntu Parlamentár no Komunikasaun Sosiál (MAPKOMS), Francisco Pereira Jerónimo. Nune’e, José António Belo sei asume hikas kargu refere ba períodu tinan haat, hodi troka Francisco da Silva Gari ne’ebé simu pose hodi sai nu’udar Prezidente Konsellu Administrativu RTTL, E.P dezde tinan 2019.
Dili, 03 Abril 2021 – Governu promete katak sei fó apoiu ba estudante sira hodi hala’o ensinu online, no sei selu mós estudante universitáriu sira-nia propinas, tuir Ministru Prezidénsia Konsellu Ministru, Fidelis Magalhães afirma liuhosi nia divulgasaun ohin (03/4). “Governu fó hela apoiu ai-hán liuhosi universidade sira no sei fó apoiu selu propinas no apoiu ba ensinu online,” Fidelis afirma. Tanba ne’e, nia dehan, iha loron rua ka tolu mai tán Parlamentu Nasionál sei realiza debate kona-ba apoiu hirak ne’e. Apoiu refere Governu sei fó tanba estudante sira la hala’o aprendizajen prezensiál relasiona ho serka sanitária ne’ebé oras ne’e Governu implementa hela iha Dili. Kona-ba estudante sira-nia moris iha Dili durante serka sanitária, Fidelis hateten, Governu fó hela apoiu ai-hán liuhosi universidade sira, tanba ne’e nia husu atu evita lori moras ba família sira iha munisípiu seluk.
Dili, 9 Abril 2021 - Primeiru-Ministru (PM), Taur Matan Ruak observa barajen sira ne’ebé sustenta mota boboot sira iha teritóriu laran kuaze la iha kualidade, hanesan ema karik ruin la iha, iha ne’ebé kada tinan wainhira udan boot tun, korente mota soke kois, barajen hirak ne’e kuaze monu hotu hodi ba para iha tasi. Ho akontesimentu bebeik ida ne’e, Xefe Governu iha inisiativa atu husu tulun ba Japaun hodi bele fó apoiu ba Timor-Leste, enjeñeiru japonés ne’ebé ho kualidade, sei bele ajuda redezeña filafali barajen mota sira iha teritóriu laran, atu evita situasaun sira ne’e akontese fila-fila hodi Governu tinan-tinan gasta de’it osan ba hadia barajen. Mota sira iha Timor-Leste, wainhira udan boot, korente bee maka’as tebes, tanba ne’e la serve barajen sira ne’ebé hada de’it ho fatuk, tanba sei la iha kbiit atu tahan korente mota, hanesan akontese daudaun ne’e. Xefe Governu mós husu nia Vise Primeiru-Ministru, atu hamosu lalais lei Penalizasaun ba kompañia sira ne’ebé kaer projetu la iha kualidade, hodi bele responsabiliza tantu administrativa no kriminál, tanba durante ne’e la iha lei ida mak regula, nune’e kompañia sira halimar ho Estadu hodi halo obra tuir hakarak.  Xefe Governu mós orienta, iha projetu sira oin mai, tenke ativa jestór projetu hodi halo bebeik monitorizasaun ba projetu sira durante implementasaun, hodi evita kompañia sira halo manipulasaun iha terenu.
Dili, 09 Abril 2021 - Estadus Unidus Amerika (EUA) liuhosi USAID Timor-Leste, anúnsia apoiu fundu umanitáriu $100.000 hosi povu Amerikanu ba vítima timoroan sira ne’ebé afeita hosi inundasaun boot foin lalais ne’e. Fundu ne’e sei utiliza hosi Organisaun Internasional ba Migrasaun (singla ingés, IOM) servisu hamutuk ho Sekretária Estadu Protesaun Sivíl hodi oferese aihan, be’e moos, ekipamentu ijiene no material hela fatin emerjénsia nian ba komunidade afeitadu. “Hau hakarak espresa hau nia kondolénsia profunda ba familia timoroan no kolega sira ne’ebé lakon ema ne’ebé sira hadomi, uma no sira nia sasan durante inundasaun. Hau nia ekipa iha Misaun EUA nian iha Timor-Leste no hau servisu lalais kedas hodi disponibiliza fundu ida ne’e hodi apoia timoroan sira iha tempu difisil ida ne’e. Povu Amerikanu iha tradisaun tempu naruk oinsa mak apoia ninia maluk sira ne’ebé presiza tulun.” Embaixador Blackstone hateten. Anúnsiu ne’ebé halao iha Eskola Sekundáriu 4 Setembru ne’e partisipa hosi Embaixadór Blackstone hamutuk ho Sekretáriu Estadu Protesaun Sivil, Joaquim Martins, no Diretor Misaun USAID Timor-Leste, Jim Wright.
Dili, 10 Abril 2021 – Governu sei dezvia mota Manleuana atu ba sai iha mota Komoro tuir pedidu hosi Primeiru-Ministru, Taur Matan Ruak, haktuir nia divulgasaun ohin (10/4). Primeiru-Ministru hateten, wainhira udan boot, mota Manleuana sempre lori risku ba komunidade sira ne’ebe hela iha Manleuana, inklui iha Bairu-Pité, Hudi-Laran, Ai-Mutin no Palásiu Prezidente nian.  “Tanba volume bee boot, la akumuladu hodi nakfakar sai tuir estrada no tama ba komunidade sira-nia uma,” dehan Primeiru-Ministru. Ne’e duni nia hato’o ona pedidu ba Tékniku Ministériu Obras Públika no Ajénsia ba Dezenvolvimentu Nasionál (ADN) atu dezeña oinsá bele dezvia tiha mota hosi Manleuana nian ba sai iha mota Komoro. Hatán ba ida ne’e, Ministru Obras Públika Salvadór Pires hateten, iha ona dezeñu ne’ebé apoia hosi fundu MCC nian atu bele dezvia ba mota Komoro, no se buat hotu la’o ho di’ak entaun tinan ida ne’e bele ona hahú implementa.
Dili, 22 Jullu 2021 – Governu provínsia Nusa Tenggara Timur (NTT), Indonézia, ba dahuluk anunsia ofisialmente kazu Covid-19 variante Delta katak deteta ema na’in-3 pozitivu infetadu variante Delta iha NTT. “Bazeia ba rezultadu teste ne’ebé halo, iha espésime Covid-19 tolu iha NTT ne’ebé hatudu mutasaun no deklara katak nu’udar variante Delta,” dehan Xefe Laboratóriu Ospitál Prof. Dr. W. Z. Johanis Kupang, Hermi Indita Malewa, iha kuarta (21/7) ne’e, haktuir CNN Indonézia. Hermi akresenta katak hosi pasiente na’in-3 ne’ebé infetadu variante Delta ne’e na’in-1 ho idade tinan 12. NTT nu’udar Indonézia nia provínsia ne’ebé haketan rai ho Timor-Leste, tanba ne’e Prezidente Repúblika Timor-Leste Francisco Guterres Lú Olo hato’o nia preokupasaun wainhira hasoru malu ho Primeiru-Ministru, Taur Matan Ruak, ohin (22/7) iha Palásiu Prezidensiál, Dili, relasiona ho variante Delta ne’ebé deteta ona iha NTT, nune’e nia husu parte Governu Timor-Leste atu tau-matan didi’ak ba fronteira hodi prevene transmisaun variante Delta tama Timor-Leste.
Dili, 12 Abril 2021: Primeiru-Ministru (PM), Taur Matan Ruak bolu Reprezentante Dosente Enjeñeiru Na’in neen (6) ne’ebé lidera hosi Benjamin de Oliveira, hosi Universidade Nasionál Timor Lorosa’e (UNTL), ba iha Palásiu Governu, Dili, ohin (12/4), hodi husu sira-nia ponto de vista kona-ba kauza infraestrutura sira hetan estragus hafoin akontese inundasaun iha 04 Abríl liubá. PM Taur hateten, nia hakarak envolve Tékniku timoroan sira hosi li’ur ba iha grupu traballu ne’ebé Governu kria ne’e, nu’udar konfiansa Governu nian ba Tékniku timoroan sira, no ida ne’e nu’udar mós teste kapasidade Enjeñeiru timoroan sira-nian atu hatudu katak timoroan mós bele, molok husu apoiu tékniku internasionál nian. Enkuantu Reprezentante Enjeñeiru UNTL, Benjamin hato’o agradesimentu ba konfiansa hosi PM hodi hateten katak hosi parte UNTL nian pronto kolabora ho Governu. Benjamin mós dehan, presiza iha konseitu no halo dezeñu ne’ebé di’ak ba infraestrutura, atu obra sira ne’e labele lori fali impaktu ba komunidade.
Dili, 13 Abríl 2021 – Sekretáriu Estadu ba Komunikasaun Sosiál (SEKOMS), Merício Juvinal dos Reis Akara apela ba mídia sira atu evita notísia ne’ebé provokativu ho tendénsia hodi halo propaganda tuir interese polítika grupu nian atu fahe ka sobu fali povu nia unidade. Akara hateten, ohin loron Timor-Leste hasoru hela situasaun Covid-19 no dezastre naturál, tanba ne’e, mídia iha papél importante tebes atu kontribui ba ambiente hakmatek. “Iha tempu agora mídia presiza kontribui ba situasaun hakmatek hodi promove dame iha ita-nia rain,” dehan Akara ohin (13/4) iha Palásiu Governu, Dili. Nia akresenta, presiza promove Peace Journalism hodi harii unidade nasionál atu bele hamutuk luta kontra Covid-19 no hamutuk rekonstrui infraestrutura ne’ebé mak hetan estragus hosi inundasaun ne’ebé akontese foin lalais ne’e.
Dili, 13 Abríl 2021 – Liuhosi infografia ida ne’ebé divulga ohin (13/4), Organizasaun Mundiál Saúde (OMS) iha Timor-Leste esplika katak, Covid-19 dala-barak da’et hosi ema ida ba ema seluk, maibé bele da’et mós ba ema liuhosi telemóvel no sasán sira seluk ne’ebé kontamidadu ona ho virus refere. “Sé ita kaer sasán ruma ne’ebé kontaminadu (Covid-19) no depois kaer fali ita-nia oin ka ema seluk nia oin, ida ne’e bele fó risku ba ita atu hetan moras (Covid-19),” deskreve infografia refere. Enkuantu sasán sira seluk tán ne’ebé bele kontaminadu ho Covid-19 no fó risku atu transmite fali moras ne’e ba ema mak hanesan, lapizeira, portátil (inglés laptop) no mouse, butaun on/off sira eletrisidade nian no butaun teknolójiku seluk iha didin lolon, kaer-fatin iha odamatan, tissue no seluk tán, ho razaun tanba ema sempre halo kontaktu fíziku troka malu ho sasán hirak ne'e. Tanba ne’e, WHO iha Timor-Leste nafatin husu ba sidadaun hotu-hotu atu kontinua kumpri regra prevensaun Covid-19 hanesan fase liman beibeik, evita kaer oin no seluk tán tuir informasaun ne’ebé Ministériu Saúde partilla ona.
Dili, 17 Jullu 2021 – Facebook Messenger aumenta tán emoji foun ida naran soundmoji hodi komemora loron mundiál Emoji ka World Emoji Day ne’ebé monu iha 17 Jullu. Ho soundmoji refere, utilizadór bele manda emoji ho efeitu lian. “Dalaruma, liafuan de’it la sufisiente atu hateten-sai ita-nia sentimentu loloos. Soundmoji sei ajuda,” hakerek iha Facebook Messenger nia konta Twitter iha sexta (16/7) ne’e. Oras ne’e seidauk identifika emoji hira mak iha opsaun atu aumenta efeitu lian. Maibé iha ona balu mak hatudu opsaun barak ne’ebé jerál hodi uza, inklui emoji tanis, hamnasa, basa-liman, no lian seluk tán. Parte Facebook hateten katak sira planeia atu update tán library soundmoji foun, maske seidauk klaru katak update tuir mai ne’e bainhira.
Dili, 09 Jullu 2021 – Reitór Universidade Nasionál Timor Lorosa’e (UNTL), João Soares Martins husu atu Rádiu no Televizaun Timor-Leste (RTTL), E.P fasilita UNTL hodi transmite aula liuhosi kanál RTTL nian tanba aplikasaun Zoom no Google Meeting ladún funsiona ho di’ak. Reitór hato’o asuntu ne’e ba Prezidente RTTL, José António Belo ohin (09/7) wainhira hasoru malu iha edifísiu UNTL sentrál, Dili, hodi ko’alia kona-ba prioridade ba implementasaun MoU ne’ebé asina ona iha 25 Maiu liubá. Hatán ba ida ne’e, Prezidente RTTL mós iha konkordánsia hodi dehan katak RTTL sei fó espasu ba universidade hodi implementa nia programa liuhosi kanál RTTL.
Dili, 16 Abril 2021 – Ministru Edukasaun Juventude no Desportu (MEJD), Armindo Maia informa katak iha eskola hamutuk 27 mak hetan estragus iha Timor-Leste, kauza hosi dezastre naturál inundasaun ne’ebé akontese iha 04 Abril liubá. MEJD relata ida ne’e wainhira partisipa iha programa live TVE ho Sekretaria Estadu ba Komunikasaun Sosiál (SEKOMS) ohin (16/4) iha Palásiu Governu, Dili, no nia akresenta katak hosi totál refere, iha eskola 16 mak hetan estragus grave no 11 mak hetan estragus kamaan. Governante ne’e salienta mós katak dezastre naturál ne’ebé akontese foin lalais ne’e afeta mós ba atividade edukasaun nian, maibé oras ne’e funsiona hikas ona, no estudante sira kontinua partisipa iha estudu liuhosi programa Eskola ba Uma no Online durante pandemia Covid-19, nune’e, nia husu estudante nia inan-aman sira atu suporta servisu edukasaun nian durante pandemia Covid-19.
Dili, 20 Abril 2021 – Ministériu Turizmu, Komérsiu no Indústria (MTKI) liuhosi Inspsaun Jerál Jogus, ohin (20/4), fahe materiál hanesan kanuru suru rai-henek hamutuk 204 no rede peneira rai-henek rolu 60 ba komunidade sira ne’ebé buka moris iha mota Komoro. Komunidade sira sente kontente no agradese ba apoiu hirak ne’ebé MTKI fó ona. “Ajudu ida ne’e ajuda tebes ami tanba ami-nia moris depende ba iha mota laran ne’e,” dehan Horácio, nu’udar reprezentante komunidade. Komunidade sira ne’ebé buka moris iha mota Komoro ne’e barak mak sai mós nu’udar vítima hosi inundasaun ne’ebé akontese foin lalais ne’e, tanba mota ho volume boot nune’e lori tiha sira-nia kanuru, rede no rai-henek ne’ebé sira peneira ona.
Dili, 26 Abril 2021 – Komandu Polísia Nasionál Timor-Leste (PNTL) liuhosi Departamentu Polisiamentu Komunitária Nasionál (DPKN) hamutuk ho Polísia Komunitária Munisípiu Dili, ohin (26/4), kontinua hikas atividade sensibilizasaun regra prevensaun Covid-19 ba komunidade sira iha fatin públiku hanesan supermerkadu no merkadu tradisionál sira. Diretór  DPKN SuperintendenteAntónio da Luz ne’ebé dirije atividade ne’e hateten, iha loron hirak liubá Komandante Jerál PNTL, Faustino da Costa hasai Diretiva Operasaun ida ba Departamentu sira hotu iha Kuartél Jerál inklui mós ba DPKN atu kontinua hala’o atividade prevensaun Covid-19. “Tanba ne’e mak DPKN hamutuk ho Polísia Komunitária Munisípiu Dili hala’o atividade sensibilizasaun ne’e hodi bele esplika nafatin kona-ba regra OMS nian no mós Ministériu Saúde ba prevensaun Covid-19 nian,” Diretór DPKN esplika. Iha atividade ne’e, PNTL mós fahe máskara ba komunidade sira ne’ebé laiha máskara atu uza, inklui estudante sira ne’ebé konsentra iha fatin públiku.
Dili, 29 Abril 2021 – Prezidente Repúblika, Francisco Guterres Lú Olo fó ona posse ba Alfonso Lopes hodi asume kargu nu’udar Prokuradór Jerál Repúblika (PJR) foun, ohin (29/4) iha Palásiu Prezidensiál, Dili. “Ohin ita testamuña Prezidente Repúblika fó posse ba dirijente aas liu iha estrutura Ministériu Públiku nian. […] Ha’u nia votu susesu ba ita-nia Prokuradór Jerál Repúblika, Dr. Alfonso Lopes. Hamutuk ita kontinua luta ba Timor-Leste ne’ebé justu duni, ho justisa ba ema hotu,” dehan Prezidente Repúblika iha nia diskursu. Alfonso Lopes antes ne’e asume kargu nu’udar Adjuntu Prokuradór Jerál Repúblika ne’ebé hetan fali ezonerasaun hosi Prezidente Repúblika hodi nomeia hikas nu’udar PJR foun hodi troka PJR sesante, José Ximenes ne’ebé asume dezde 2013.
Dili, 28 Abril 2021 – Embaixada Estadus Unidus Amérika (EUA) halo doasaun ekipamentu médiku ba Sentru Integradu Jestaun Krize (SIJK) hodi apoia iha asaun preventiva sira kontra Covid-19. Doasaun ekipamentu médiku ne’e entrega direita hosi Embaixadór EUA iha Timor-Leste Kevin Blackstone ba Diretór Sala Situasaun SIJK João Miranda Aluk Descartes, ohin (28/4) iha CCD, Dili. “Ekipamentu sira ne’e iha istória provadu di’ak ba tratamentu pasiente Covid-19 iha EUA no fó opsaun ba profisionál saúde sira atu ita luta hamutuk hasoru pandemia ne’e,” dehan Embaixadór Blackstone. Enkuantu doasaun ekipamentu médiku hirak ne’e nu’udar parte ida hosi apoiu atuál EUA nian ba Timor-Leste iha luta kontra Covid-19.
Dili, 29 Abril 2021 – Governu deside bandu fali ona transporte públiku sira atu halo movimentu iha munisípiu Dili, relasiona ho impozisaun Serka Sanitária ho objetivu atu kombate transmisaun Covid-19, tuir komunikadu imprensa divulgadu ohin (29/4). Desizaun refere Governu implementa bazeia ba alterasaun projetu Rezolusaun Governu nian aprovadu iha reuniaun Konsellu Ministru ne’ebé hala’o ohin (29/4) iha Palásiu Governu, Dili, no sei vigora hahú hosi loron 30 Abril 2021 oras 00:00 to’o 13 Maiu 2021 oras 23:59. “Bandu atu transporte públiku sira hala’o movimentu iha área sira hotu iha munisípiu Dili, liuliu mikrolete, biskota, taksi sira no anguna sira,” dehan iha komunikadu imprensa ne’e. Liuhosi alterasaun projetu Rezolusaun ne’e, Governu mós impoin konfinamentu domisiliáriu jerál ba ema sira hotu ne’ebé mak hela ka oras ne’e daudauk iha hela munisípiu Dili, katak hela de’it iha uma, no bele sai ba fatin públiku wainhira ho razaun fundamentál relasiona ho nesesidade esensiál ka asuntu saúde nian. Governu mós bandu fali ona estabelesimentu komersiál, industrial, artezanál no prestasaun servisu setór privadu ekonomia nian sira hotu iha munisípiu Dili atu hala’o atividade negósiu, exetu ba estabelesimentu komersiál sira ne’ebé fa’an ai-hán, ai-moruk no ba ida ne’ebé presta servisu protesaun saúde no sosiál.
Dili, 29 Abril 2021 – Governu deside la autoriza atu hala’o atividade selebrasaun relijioza ne’ebé halibur ema barak durante implementa Serka Sanitária (SS), no desizaun ne’e sei tama iha vigór hahú hosi 30 Abril to’o 13 Maiu 2021, haktuir komunikadu imprensa divulgadu ohin (29/4). “Bandu atu hala’o atividade selebrasaun relijioza ne’ebé implika ezisténsia ema halibur-malu,” dehan iha komunikadu imprensa ne’e. Desizaun refere inklinadu iha alterasaun projetu Rezolusaun Governu nian ne’ebé aprova iha reuniaun Konsellu Ministru ne’ebé hala’o ohin (29/4) iha Palásiu Governu, Dili. Governu mós bandu atu ema halibur malu liu na’in sanulu (10) iha serimónia funerál ruma, no ba hirak ne’ebé partisipa iha serimónia funerál ne’e tenke nafatin kumpri regra prevensaun Covid-19.
Índia, 30 Abril 2021 – Onda daruak propagasaun Covid-19 iha India ho númeru kazu ne’ebé sa’e maka’as liu iha loron hitu ikus ne’e kompara ho kazu sira iha nasaun seluk, no okupa iha pozisaun daruak rejistadu iha wordometers.info. CNN haktuir, to’o oras ne’e India kontinua halo kremasaun (tuir sira-nia fiar relijioza) ka sunu mate-isin Covid-19 atus resin kada loron. Pasiente sira mate wainhira hein atu hetan fatin toba ruma iha ospitál, enkuantu estoke oxijéniu mós kontinua menus no médiku sira iha presaun nia okos. Loron hirak ikus ne’e prosesu kremasaun ka sunu mate-isin Covid-19 halo durante oras 24 nia laran. Traballadór kremasaun hateten sira laiha liu tempu atu deskansa uitoan tanba mate-isin kontinua mai. Iha kapitál New Delhi, ema sunu mate-isin Covid-19 liu 600 kada loron durante iha semana ikus ne’e. “Sim, kazu mate tanba Covid-19 ne’ebé sira relata kuaze ema 300 kada loron maibé ami sertamente sei sunu mate-isin 600 resin kada loron. Sira la relata númeru kazu mate ho loloos hodi subar tiha balu,” dehan autoridade lokál North Delhi Municipal Corporation (NDMC) Jai Prakash. India to’o oras ne’e rejista kazu infektadu Covid-19 hamutuk 18.754.925 no kazu mate tanba Covid-19 hamutuk 208,313 tuir dadus atualizadu (29/4) iha wordometers.info. India okupa iha pozisaun daruak nu’udar nasaun ho kazu infektadu Covid-19 barak liu iha mundu.
Dili, 30 Abril 2021 – Prezidente Repúblika, Francisco Guterres Lú Olo simu iha audiénsia Kandidatu Sekretáriu Ezekutivu Comunidade dos Países de Língua Portuguesa (CPLP), Zacarias Albano da Costa, ohin (30/4) iha Palásiu Governu, Dili, no fó nia apoiu ba Zacarias nia kandidatura atu sai Sekretáriu Ezekutivu CPLP. Prezidente Repúblika hateten, nia sei koordena ho Primeiru-Ministru, Taur Matan Ruak atu haree apoiu ne’ebé sei fó ba kandidatu nasionál ne’e no ajenta ne’ebé Estadu Timor-Leste sei lori atu haforsa liután CPLP. Enkuantu pozisaun refere nia funsaun mak atu promove objetivu CPLP nian no reforsa ninia funsionamentu, aprezenta proposta ba Konsellu Ministru no Reuniaun Ministeriál, reprezenta CPLP iha for a internasionál no selebra akordu sira ho organizasaun internasionál sira. Zacarias Albano hateten, “ha’u onra tebe-tebes, priviléjiu atu servi Timor-Leste nu’udar Sekretáriu Ezekutivu CPLP nian. Naturalmente, ohin, ha’u aprezenta mós problema ne’ebé CPLP enfrenta no au mezmu tempu ne’e oinsá mak rezolve problema hirak ne’e wainhira ha’u asume ha’u-nia mandate iha Lizboa hahú fulan jullu”. Zacarias mós hato’o nia agradesimentu ba Prezidente Repúblika ba apoiu no konfiansa hosi Estadu Timor-Leste ba nia Kandidatura ne’e.
Manatutu, 16 Setembru 2021- Sekretáriu Estadu ba Kooperativa (sigla portugés SECOOP) Elizário Ferreira hateten katak Governu implementa programa Sesta Bázika ho razaun atu hamenus kiak iha Timor-Leste liuliu kona-ba ai-hán. Elizária afirma ida ne’e, iha kinta (16 /09) semana ne’e, wainhira ensera programa distribuisaun Sesta Bázika iha munisípiu Manatutu, hodi atribui mós sertifikadu rekoñesimentu ba autoridade lokál, seguransa no kompañia distribuidór ai-hán Sesta Bázika sira ne'ebé responsabiliza iha Munisípiu Manatutu. “Razaun hamosu programa rekuperasaun ekonomiku distribuisaun Sesta Bázika mak hadi’a kondisaun povu nian ne'ebé mak afeta hosi pandemia globál Covid-19, hadi’a kompañia sira-nia kondisaun, no ikus liu mak redusaun ki’ak, liuliu kona-ba ai-hán,” esplika Sekretáriu Estadu Kooperativa. Nia mós husu ba autoridade lokál sira iha munisípiu refere atu ajuda rezolva populasaun sira-nia kondisaun ekonómiku no apoia mós iha promosaun kooperativa iha nível baze. "Husu ba autoridade lokal sira atu ajuda rezolve ita-nia kondisaun populasaun nian, liuliu kondisaun ekonomiku nian, ajuda atu promove cooperativa iha nível baze,” hateten Sekretáriu Estadu ne’e. Iha enseramentu ne'e, SECOOP fó apresiaun ba entidade hotu-hotu ninia kontribuisaun tanba bele finaliza programa distribuisaun ai-hán Sesta Bázika iha Manatutu ho susesu.
Dili, 03 Maiu 2021 – Relasiona ho selebrasaun loron mundiál Liberdade Imprensa nian ne’ebé monu iha 03 Maiu, Oitavu Governu hato’o kongratulasaun ba profisionál komunikasaun sosiál hotu-hotu iha Timor-Leste, no komprometidu atu promove beibeik dezenvolvimentu setór komunikasaun sosiál iha Timor-Leste. “Governu Timor-Leste liuhosi Ministériu ba Asuntu Parlamentár no Komunikasaun Sosiál (MAPKOMS) kongratula profisionál sira komunikasaun sosiál nian no timoroan hotu-hotu iha okaziaun selebrasaun loron mundiál liberdade imprensa nian, ne’ebé mundu tomak selebra iha loron 03 fulan Maiu […] Governu Konstitusionál da-VIII kontinu komprometidu atu promove beibeik dezenvolvimentu setór komunikasaun sosiál nian no dezenvolvimentu ba ninia padraun profisionál sira,” MAPKOMS hato’o liuhosi komunikadu imprensa divulgadu ohin (03/5). Iha komunikadu imprensa ne’e temi katak, Índise Mundiál kona-ba Liberdade Imprensa tinan ida ne’e nian ne’ebé partilla ona hosi Asosiasaun Reporter sira, hatuur Timor-Leste nu’udar nasaun ida ne’ebé hetan klasifikasaun di’ak liu iha Sudeste Aziátiku nian relasiona ho ‘nível liberdade nian ne’ebé fó ba jornalista sira’.
Dili, 03 Maiu 2021 – xefe Ekipa Apoiu Kuartél Jerál Polísia Nasionál Timor-Leste, Superintendentepolísia Antonio da Luz deklara katak hahú hosi loron segunda (03/5) sidadaun ka servisu-na’in sira iha munisípiu Dili la’o ba servisu presiza lori karta autorizasaun ruma tantu ba mós ekipa frontline sira rasik. “Hahú aban (03/4) ba sira ne’ebé ba servisu atu la’o lori karta autorizasaun ruma hosi sira-nia Diretór mezmu ekipa frontline rasik. Sé sira laiha karta autorizasaun ruma ita sei foti medida forte tanba ida ne’e regra Governu nian,” António da Luz deklara iha domingu (02/5) ne’e iha Palásiu Governu oin. Xefe Ekipa Apoiu Kurtél Jerál PNTL ne’e hato’o deklarasaun refere relasiona ho Rezolusaun Governu nian ne’ebé aprovadu foin lalais ne’e hodi impoin konfinamentu domisiliáriu jerál iha munisípiu Dili hahú hosi 30 Abril to’o 13 Maiu 2021, nune’e parte Governu bele hala’o knaar atu prevene transmisaun Covid-19 ho efetivu. Antonio da Lúz hateten, PNTL kontinua halo sensibilizasaun ba komunidade, nune’e nia husu atu sidadaun hotu-hotu tenke kumpre regra prevensaun Covid-19 no obedese ba Rezolusaun Governu nian ne’e, tanba sei foti medida ne’ebé forte ba hirak ne’ebé viola.
Dili, 03 Abril 2021 – Governu sei fasilita estudante sira ne’ebé iha nesesidade no hakarak fila ba ida-idak nia munisípiu, no Governu mós sei asegura transporte atu tula sira ba munisípiu. Maibé molok atu ba munisípiu, estudante sira tenke hetan uluk teste swab Covid-19 iha ida-idak nia instituisaun Ensinu Superiór. Asuntu hirak ne’e deside liuhosi reuniaun ne’ebé Ministru Ensinu Superiór, Siénsia no Kultura (MESSK) Longuinhos dos Santos, realiza ohin (03/4) ho Reitór sira hosi Ensinu Superiór públiku no privadu sira iha edifísiu MESSK, Dili, hodi diskute kona-ba medida atu fó apoiu ba estudante sira ne’ebé hakarak fila ba sira-nia munisípiu. Parte hosi Ensinu Superiór sira afirma katak prontu atu kolabora ho Governu, liuliu identifika naran hosi estudante sira ne’ebé iha nesesidade no hakarak fila ba sira-nia munisípiu ho data limite to’o 09 Abril 2021. Desizaun hirak ne’e Governu diskute no deside tanba estudante barak mak hakarak fila ba sira-nia munisípiu ho razaun Governu nia implementasaun Serka Sanitária iha munisípiu Dili ne’e difikulta sira atu hetan nesesidade balu.
Ermera, 05 Agostu 2021 – Pasiente pozitivu Covid-19 iha munisípiu Ermera ne’ebé ativu hela iha loron ohin (05/8) hamutuk na’in-616 sura ho kazu foun na’in-22 ne’ebé deteta tán ohin iha munisípiu refere, no númeru kazu ne'e aas liu munisípiu Díli ne’ebé ho totál kazu ativu iha loron ohin hamutuk na’in-311 no aas liu mós munisípiu seluk, tuir tabela informativu ne’ebé Timor News asesu hosi Ministériu Saúde. Komunikadu imprensa hosi Ministériu Saúde haktuir ohin katak, kazu ativu na’in-311 iha Díli ne’e sura ho kazu foun ne’ebé deteta mós ohin iha Dili hamutuk na’in-31. Enkuantu totál kazu foun ne’ebé deteta ohin iha Timor-Leste hamutuk na’in-80, ne’ebé kompostu hosi Ermera no Díli nian ne’ebé mensiona ona no na’in-22 deteta iha munisípiu seluk. “Kazu detetadu foun ohin mane na’in-41, feto na’in-39. Kazu detetadu foun ohin, kazu 8 ka 10% mak sintomátiku,” Ministériu Saúde informa. Iha mós pasiente rekuperadu foun hamutuk na’in-14 ne’ebé Ministériu Saúde relata, nune’e pasiente Covid-19 ne’ebé oras ne’e baixa hela iha Timor-Leste hamutuk na’in-1.160. Timor-Leste mós rejista ona óbitu Covid-19 hamutuk ema na’in-26 dezde mosu pandemia iha Marsu 2020 liubá.
Estadus Unidus Amérika (EUA), 09 Maiu 2021 - Kazál Carlos no Patty Hernandes ne'ebé ho idade 39 moris iha Charlotte, Kalifórnia Norte, Estadus Unidus Amérika. Kazál ne'e la taka dalan atu aumenta tán sira nia oan no foin lalais moris tán ona oan ba sanulu-resin-neen ne'ebé ho naran Clayton. "Ha'u nia oan sira hotu nia naran komesa ho letra 'C' no ami hakarak atu kontinua ida ne'e. Ha'u nia kaben naran Carlos [...] no letra 'C' ne'e hanesan omenajen ida ba nia", Patty esplika ba The Mirror. "Maromak mak haraik mai ami labarik sira ne'e hotu. Ha'u hatene katak ema balu la aseita no iha komentáriu online ne'ebé ladun di'ak, maibé ba ami ida ne'e nu'udar ksolok bo'ot ida", inan hosi família bo'ot ne'e aumenta. Clayton mai hamutuk ho ninia maun nain-15 ne'ebé ho idade boot liu mak tinan 13. Família gasta ba hahán besik 912 dólar Amérika iha kada loron 15. Clayton ne'ebé foin moris aumenta tan Carlos Jr. tinan 13, kaduak 'Carla no Caitlyn' tinan 10, 'Calvin  no Catherine' tinan 6 no 'Caleb no Caroline' tinan 3. Sei iha tan Christoper tinan 11, Christian tinan 9, Celeste tinan 8, Cristina tinan 7, Carol tinan 4, Camila tinan 2, Charlotte no Crystal tinan 1.
Dili, 22 Jullu 2021 – Porta-vóz VIII Governu, Fidelis Leite Magalhães lori Primeiru-Ministru, Taur Matan Ruak, no Governu Timor-Leste nia naran hato’o solidariedade ba vítima hosi inundasaun ne’ebé akontese iha loron hirak ikus ne’e hahú hosi 20 Jullu, iha rejiaun balu iha Xina parte sentrál. “Governu Timor-Leste hato’o ninia sentidu kondolénsia ba Governu no Povu Repúblika Populár Xina nian, hafoin estragus boot no lakon vida nian kauza hosi udan boot iha loron hirak ikus ne’e iha rejiaun sentru Xina nian, ne’ebé tuir autoridade meteorolójika sira país nian, hateten katak ne’e mak udan boot forte liu iha tinan rihun ikus nian. [...] hodi Primeiru-Ministru, Taur Matan Ruak no Governu tomak nia naran, hato’o solidariedade ba Governu no povu Repúblika Popular Xina nian,” temi iha komunikadu imprensa ofisiál ne’ebé divulga ohin (22/7). Pelumenus ema na’in-25 mak mate no na’in-7 mak lakon iha kapitál provínsia Zhengzhou, situada besik kilómetru 700 ba sudoeste Pekín nian. Iha estimativa katak besik ema millaun ida mak afeta hosi efeitu bee-sa’e no besik ema 200.000 mak evakua ona ba abrigu sira, haktuir iha komunikadu imprensa. Udan boot ne’ebé halo bee sa’e sistema metru sidade nian, estraga estrada, veíkulu, uma no iha ospitál sira mak nakonu ho bee no laiha eletrisidade.
Dili, 26 Jullu 2021 – Prezidente Repúblika (PR), Francisco Guterres Lú Olo husu Parlamentu Nasionál (PN) nia autorizasaun atu PR bele renova tán Estadu Emerjénsia (EE) ba dala-16 ba loron tolunulu tuir Governu nia proposta tanba haree ba evolusaun pandemia Covid-19 iha Timor-Leste. Pedidu autorizasaun ne’e PR hato’o ba PN hafoin rona tiha hanoin hosi Konsellu Estadu no Konsellu Superiór Defeza no Seguransa, ohin (26/7), liuhosi reuniaun ne’ebé hala’o iha Palásiu Prezidensiál, Dili. “Sira (Konsellu Superior Defeza no Seguransa no Konsellu Estadu) rekomenda ba PR kona-ba pedidu Governu nian atu hato’o ba Parlamentu Nasionál hodi diskute atu deside estende ou la estende Estadu Emerjénsia,” Xefe Casa Sivíl Francisco Maria de Vasconcelos hateten hafoin reuniaun remata. Enkuantu estensaun EE ba dala-15 ne’ebé PR dekreta ba loron tolunulu (30) sei termina iha tuku 23:59 iha 31 Jullu 2021.
Dili, 10 Maiu 2021 – Ministériu Saúde (MS) liuhosi Ministra Saúde, Odete Freitas Belo, hamutuk ho Vise Ministru Saúde Bonifácio Mau Coli dos Reis, halo lansamentu ba vasinasaun ka imunizasaun kontra Covid-19 ho vasina AstraZeneca doze dahuluk ba faze daruak nian ne’ebé apoia hosi Governu Austrália, ohin (10/5) iha Komoro, Dili, nu’udar parte kontinuasaun ida hosi Governu nia esforsu hodi kombate Covid-19. “Loron ohin ita halo abertura vasina ne’ebé mak oferese liuhosi dalan bilateral, no vasina ne’e mai hosi Austrália. Ita hakarak atu ema labele dehan vasina ne’e la di’ak, atu labele dehan fó informasaun la klaru kona-ba vasina ne’e entaun ita konvida Embaixadór Austrália nian no nia mós disponível atu bele hetan vasina primeiru hosi fábrika ne’ebé mak mai hosi Austrália,” dehan Ministra Odete. Vasina Covid-19 doze dahuluk ne’ebé uza iha faze daruak ne’e apoia hosi Austrália no to’o iha Timor-Leste iha loron hirak liubá, tanba molok Austrál prodúz vasina refere, Primeiru-Ministru, Taur Matan Ruak halo kedas komunikasaun ho parte Governu Austrália atu Timor-Leste mós bele hetan doze ruma, tuir Ministra Odete salienta. Iha lansamentu ne’e, Embaixadór Japaun mós partisipa hodi simu vasina, Embaixadór Austrália, Diretór Sentru Integradu Jestaun Krize (SIJK), Reprezentante DFAT no autoridade lokál balu.
Vatikanu, 09 Maiu 2021 - Amu Papa Francisco apela iha Domingu ne'e hodi hakotu tiha violénsia iha Jerusalém, loron ida depois akontese konfrontu ne'ebé rezulta nain-90 kanek. "Violénsia sei rezulta de'it violénsia. Mai ita hapara konfrontu sira ne'e hotu", dehan Amo Papa, ne'ebé sita hosi ajénsia notisioza Fransa, France-Press. Papa apela ba parte hotu atu respeita "identidade multi-relijioza no multi-kulturál iha sidade Santa, nune'e fraternidade sei prevalese".
Dili, 22 Jullu 2021 – Ministériu Saúde (MS) komemora aniversáriu Loron Nasionál Saúde ba dala-5 ho tema ‘Fortalesimentu Prontidaun Servisu Saúde Públika Hasoru Covid-19 Nu’udar Dalan ba Nova Normalidade Iha Atendimentu Públiku’, iha kinta (22/7) ne’e iha munisípiu Kovalima. “Loron Nasionál Saúde sai hanesan loron importante iha ita-nia nasaun hodi halo reflesaun ba povu nia direitu no estadu timoroan nia devér atu kria kondisaun ne’ebé di’ak no dignu atu asegura kobertura universál saúde ba populasaun. Maske iha situasaun Covid-19 maibé MS hamutuk ho entidade hotu selebra Loron Nasionál Saúde hodi hafanun ita hotu ba importánsia moris di’ak no saudável liuliu iha pandemia Covid-19,” dehan Ministra Saúde, Odete Freitas Belo iha nia diskursu wainhira partisipa iha serimónia komemorasaun ne’e. Iha serimónia aniversáriu ne’e, hala'o mós lansamentu livru manuál Planu Estratéjiku Nasionál Setór Saúde versaun daruak 2011-2030, lansamentu Relatóriu Servisu Ministériu Saúde tinan 2020, no lansamentu Kampaña Konjunta Munisipál Vasinasaun Covid-19 nian.
Dili, 09 Agostu 2021 – Polísia Nasionál Timor-Leste (PNTL) ohin (09/8) dadeer-saan tuku tolu madrugada kaptura tán joven membru arte-marsiál na’in ida ne’ebé fasilita ona ema na’in lima hodi hakat liu fronteira terestre ho ilegál ba sa’e sintu iha Indonézia. “Foin dadeer ne’e kaptura tán joven mane ida iha área fronteira ho naran inisiál OdA, hosi aldeia Atus, suku Gildapil, munisípiu Bobonaru, ne’ebé mak fasilita ona ema na’in lima hodi ba sa’e sabuk (sintu) iha Indonézia,” Komandante Unidade Espesiál Polísia (UEP) superintendente xefe polísia Orlando Gomes hato’o ba jornalista sira ohin iha Bairu-Pité, Dili. Orlando hateten, joven mane ne’e tama ilegál ba Indonézia iha 02 Jullu 2021, lori mós ema na’in lima. Joven ne’e mesak mak fila hikas mai Timor-Leste iha 06 Agostu 2021 enkuantu nia maluk sira seluk sei iha hela Indonézia. Oras ne’e seguransa fronteira entrega ona ba Komandu PNTL Bobonaru hodi kontinua halo prosesu investigasaun atu prosesa tuir lei ne’ebé vigora.
Dili, 11 Agostu 2021 – Reprezentante estudante hosi universidade sira iha munisípiu Dili, ohin (11/8), hasoru malu ho Prezidente Repúblika (PR), Francisco Guterres Lú Olo hodi hato’o problema dezempregu aumenta durante impozisaun serka sanitária. La’os problema ida ne’e de’it, reprezentante estudante hosi universidade sira hato’o mós problema kona-ba povu nia rendimentu laiha hodi sustenta nesesidade bázika, edukasaun paradu no aula online la efetivu tanba estudante barak mak la asesu. “Prezidente Repúblika utiliza nia kompeténsia atu bele hatutan aspirasaun ba órgaun relevante hodi solusiona, buka alternativa di’ak ba problema sira ne’ebé ami ko’alia,” dehan Porta-vóz reprezentante estudante hosi universidade sira. PR hateten ba estudante sira katak Estadu halo esforsu tomak atu salva saúde públika, no pandemia ne’e lori lisaun ba Timor-Leste atu investe liután hodi hametin kapasidade nasionál. PR mós husu estudante sira atu sosializa família hodi simu vasina atu bele fila ba normalizasaun.
Bobonaru, 05 Agostu 2021 – Xefe suku Oeleo, postu-administrativu Bobonaru, munisípiu Bobonaru, Januario M. Bragança, rona lia ka krítika hosi komunidade tanba to’o oras ne’e Governu seidauk halo pagamentu subsídiu kada fulan neen ba idozu hamutuk na’in-120 resin iha aldeia balu iha suku Oeleo. “Durante ne’e komunidade husu tanba saida mak ami-nia subsídiu oan ne’e tarde liu ne’e? Governu osan mak laiha ka oinsá? Orsamentu Jerál Estadu 2021 sira aprova osan bara-barak maibé iha realidade agora ami-nia osan subsídiu oan ne’e sira fó tarde liu,” Xefe suku Januario informa ba jornalista Timor News ohin (05/8) via telefone. Januario mós hato’o nia dúvida rasik katak Governu nia osan mak laiha ka sistema mak la di’ak hodi kauza pagamentu ba idozu ne’e tarde loos. “Ida ne’e fulan neen mak ita-nia komunidade benefisiáriu sira ne’e hetan $180. Sé bele karik parte Governu relevante sira hadi’a atu ita-nia komunidade sira bele fulan neen simu osan sedu para tuir ninia lei ne’ebé mak iha,” nia akresenta. Januario mós kestiona kona-ba idozu balu ne’ebé mate tiha ona maibé família simu nafatin subsídiu hosi Governu, tanba ne’e nia husu atu Governu haree didi’ak problema ida ne’e selae komunidade sira tau todan ba xefe suku nia kabaas.
Dili, 22 Jullu 2021 – Komunidade balu iha munisípiu Ermera lamenta ho kafé nia folin ne’ebé dehan katak tinan ne’e folin ladún di’ak ka folin tún liu kompara ho tinan kotuk, no ida ne’e la sustentável ba sira-nia nesesidade. Sira informa ba Timor News katak kafé nia fuan mós menus iha tinan ida ne’e kompara ho tinan kotuk. “Kafé ne’ebé ami fa’an ho kulit tasak kada kilógrama ida hetan sentavu 0.35. Kafé ne’ebé mak ami dulas habai ba maran nia iha kilógrama ho nia folin $1.40. ba ami hanesan komunidade sente triste tanba kafé mak dulas habai barbarak ho nia folin ne’ebé mak ki’ik liu. […] Kompara tinan kotuk ho tinan ne’e, iha tinan kotuk kafé nia fuan di’ak no folin mós di’ak. Liga ba tinan ida ne’e kafé fuan menus folin ki’ik, atu hatán de’it ba nesesidade família mós la to’o kompara ho tinan kotuk,” dehan Imaculada Soares, komunidade ida hosi aldeia saramata, suku Estadu, Ermera, ba Timor News iha kinta (22/7) ne’e via telefone. Nia husu ba parte Governu atu hasa’e kafé nia folin nune’e komunidade bele uza osan hosi kafé hodi responde ba nesesidade ho sufisiente. “Hanesan komunidade agrikultura hakarak rekomenda hela ba parte Governu atu hasa’e kafé nia folin atu nune’e komunidade sir abele hatán ba sira-nia nesesidade família ho di’ak,” dehan Imaculada.
Dili, 11 Maiu 2021 – Diretór Ezekutivu Centro Nacional Chega (CNC), Hugo Maria Fernandes ho ekipa hasoru malu ho Diretora Ezekutiva Fundu Dezenvolvimentu Kapitál Umanu (sigla portugés FDCH) Leila Cárceres dos Santos ohin (11/5) iha nia Gabinete, Dili, hodi husu atu FDCH fasilita ka enkaixa mós vítima sobrevivente pasadu sira-nia oan ba iha programa bolsu estudu Hakbiit ne’ebé ohin loron FDCH atribui ba família kbiit-laek sira-nia oan hodi asesu ba Ensinu Superiór iha rai-laran. Diretór Ezekutivu CNC mós haktuir, kada tinan CNC rejista númeru vítima sobrevivente pasadu ne’ebé ho kondisaun vulverável kuaze rihun ualu (8.000), nune’e parte CNC hakarak koopera ho FDCH hodi haree atu fasilita bolsu estudu Hakbiit ba sobrevivente sira-nia oan. Hatán ba ida ne’e, Diretora Ezekutiva FDCH hateten, FDCH nakloke ba kooperasaun ho instituisaun hotu-hotu, liuliu ho CNC kona-ba bolsu estudu ba sobrevivente pasadu sira-nia oan. Tanba ne’e, Diretora Leila akresenta, nia parte sei hato’o hikas ba Prezidente Konsellu Administrasaun FDCH, maibé nia mós husu ba CNC atu halo proposta formál ida hodi dirije ba Prezidente Konsellu Administrasaun FDCH atu bele diskute iha enkontru Konsellu Administrasaun nian hodi aprova molok implementa. Iha sorumutuk ne’e, Diretór Ezekutivu CNC mós entrega dokumentu hanesan livru istóriku ne’ebé CNC prodúz hodi konserva memória pasadu ba Diretora Ezekutiva FDCH.
Reinu Unidu, 10 Maiu 2021 – Profesora Siénsia ida ho naran Amy Anderson, konta tuir katak iha 2007 nia komesa sente iha susuben maske nia la isin-rua no nia komprende katak buat ruma lao laloos ona. Nune’e, nia ba konsulta ikus mai deskobre tumor iha nia kakutak no doutór sira hateten ba nia katak dalaruma nia labele ona iha oan ka sai inan. “Buat hotu komesa hosi ulun moras maibé wainhira iha susuben mak ha’u komprende katak buat ruma laloos ona ho ha’u”, Amy konta tuir. “Wainhira médiku sira deskobre katak ha’u iha tumor, sira hateten katak presija halo operasaun lalais, tanba tumor ne’e hanehan hela nervus (saraf, iha lian Indonézia) iha ha’u nia matan kotuk”, Amy hateten hodi hanoin kona mós katak mehi atu sai inan karik labele ona realiza. Buat ne’ebé interesante mak, wainhira Amy halo hela tratamentu ba nia tumor, deskobre katak Amy isin-rua ona. Prosesu isin-rua ne’e akompaña hosi doutór sira no ikus mai iha Novembru 2008 moris oan dahuluk ho naran Amelia. Depois ida ne’e, iha tán oan nain rua ho naran Freddie no Matilda. Depois halo hela de’it tratamentu, doutór sira hateten ba Amy katak karik tumor ne’e sei labele moris tan ona iha nia kakutak. 
Indonézia, 12 Juñu 2021 – Labarik iha nasaun viziñu Indonézia ho idade menór hosi 18 to’o oras ne’e hamutuk na’in-600 resin ona mak mate tanba Covid-19, tuir CNN Indonézia informa iha sábadu (12/6) ne’e. “Sé sura hosi kazu kumulativu mate, entaun labarik pursentu 1.2 ka na’in-630 ona mak mate iha Indonézia tanba Covid-19,” temi hosi komisaun ne’ebé trata asuntu Covid-19 iha Indonézia. Iha informasaun detallu temi katak labarik ho idade tinan 0-5 ne’ebé mate tanba Covid-19 hamutuk pursentu 0.5 no tinan 5-18 pursentu 0.6. Ida ne’e hatudu katak kazu labarik mate tanba Covid-19 rejista barak mak bebé kompara ho labarik ho idade seluk.
Dili, 23 Jullu 2021 – Prezidente Repúblika, Francisco Guterres Lú Olo hamutuk ho nia espoza Cidalia Nobre Guterres, ohin (23/7), simu ona vasina kontra Covid-19 tipu AstraZeneca doze daruak nian, iha Palásiu Prezidensiál, Dili. “Atu hateten ba ita-nia povu tomak katak hotu-hotu bele ba simu vasina. Ha’u husu ba imi hotu atu ita hakbesik-an atu profisionál (saúde) sir abele halo vasina dala ida tán hodi proteje-an,” dehan Prezidente Repúblika molok simu vasina doze daruak. Foin lalais ne’e eiz líder rezisténsia Kay Rala Xanana Gusmão mós simu ona vasina kontra Covid-19 doze daruak nian ho tipu Sinovac, no nia mós enkoraja ema hotu atu proteje-an hosi Covid-19 liuhosi simu vasina.
Dili, 11 Maiu 2021 – Ministru Obras Públikas, Salvador dos Reis Pires informa katak iha tinan ida ne’e Eletrisidade Timor-Leste (EDTL), E.P sei dada liña eletrisidade ba komunidade iha suku hamutuk 34 ho Orsamentu Jerál Estadu (OJE) tinan fiskál 2021 ne’ebé programadu tiha ona. “Ba suku sira ne’e, iha suku 76 mak seidauk asesu eletrisidade, no tuir planu atividade normál (suku) 34 mak ita atu halo iha tinan ida ne’e […]. Ita iha suku 76 mak seidauk, ne’ebé 34 uluk,” dehan Ministru Salvador iha segunda (10/5) ne’e iha Novo Turismo, Dili. Ministru ne’e reafirma tán katak sei prioritiza uluk lai suku 34 ne’e, maibé prepara hela mós dezeñu ba suku restante seluk atu bele implementa mós iha faze tuir mai.
Dili, 24 Maiu 2021 – Governu liuhosi Sekretaria Estadu ba Protesaun Sivíl (SEPS) ohin (24/5) fahe apoiu emerjénsia ba família hamutuk 446 iha suku Manleuana, postu-administrativu Dom Aleixo, Dili, ne’ebé sai vítima ba inundasaun akontese iha 04 Abríl liubá. Família afetadu 446 ne’e kompostu hosi aldeia rua mak hanesan 146 hosi aldeia Laloran no 300 hosi aldeia Mane Mesak. “Hakarak agradese ba Estadu Timor-Leste, liuliu SEPS ho nia ekipa servisu maka’as tebes hodi tau-matan nafatin ba vítima inundasaun sira, ba sasán hirak ne’ebé mak ohin vítima sira simu hanesan foos, mina bimoli, sardine, supermie, ikan lata no sasán koziña nian,” dehan Xefe Aldeia Mane Mesak, Paulino Pereira. Ekipa SEPS mós kontinua servisu hamutuk ho nia parseiru sira hodi haree tende ba família afetadu sira iha kampu futeból Manleuana.
Dili, 11 Maiu 2021 – Ró Berlin-Ramelau lansa ona ba tasi-leten ba dahuluk iha segunda (10/5) ne’e iha Xína, nu’udar ró daruak hodi fasilita pasajeiru nasionál iha Timor-Leste atu halo viájen, tuir informasaun ne'ebé divulga hosi Gabinete Primeiru-Ministru ohin (11/5). Projetu konstrusaun ró daruak Berlin-Ramelau ne’e halo iha Xina, ho largura metru 16, kaladu metru 3,3, komprimentu metro 67,3, altura metru 4,8 no sei atinje velosidade maximu nós 10 to’o 12. Ró ne’e nia konstrusaun kofinansia hosi Governu Timor-Leste no Governu Repúblika Federál Alemaña. Ró foun ne’e tuir planu katak sei substitui ró Nakroma, no nia iha kapasidade atu transporta ema liu 380. Berlin-Ramelau nia prosesu konstrusaun atinje ona pursentu 85 (85%), no preve hela katak sei halo teste finál no aprovasaun téknika iha fulan jullu tinan ida ne’e iha Shangai, Xina, no sei entrega ba Governu Timor-Leste iha Setembru. Iha serimónia lansamentu dahuluk Berlin-Ramelau ba tasi ne’e partisipa mós hosi Embaixadór Timor-Leste iha Xína Abrão dos Santos no Embaixadór Alemaña ba Xína.
Dili, 13 Marsu 2021 – Sentru Integradu Jestaun Krize (SIJK) relata katak ohin (13/5) Timor-Leste rejista tán pasiente mate tanba Covid-19 na’in tolu (3) no hosi na’in-3 ne’e na’in ida (1) mate iha uma iha munisípiu Likisá, tuir komunikadu imprensa ne'ebé divulga. “Ida iha fatin izolamentu ba kazu moderadu ho grave iha Vera-Krúz. Na’in rua seluk, detetadu pozitivu iha loron hirak liubá, maibé rekuza atu baixa iha Vera-Krúz, no obriga-an hela de’it ka fila ba uma. Ida iha Likisá, ida iha Kaikoli, Dili. Ohin ekipa saúde konjunta simu informasaun katak ida iha Likisá iis-kotu iha uma, ida iha Kaikoli, Dili, iis-kotu iha dalan ba HNGV,” SIJK esplika liuhosi komunikadu imprensa refere. To’o oras ne’e Timor-Leste rejista ona kazu mate tanba Covid-19 hamutuk na’in ualu (8) dezde rejista kazu dahuluk hahú hosi fulan Marsu tinan kotuk, no pasiente ne’ebé oras ne’e baixa hela iha Timor-Leste hamutuk na’in-1818.
Dili, 11 Maiu 2021 – Ekipa Autoridade Inspesaun no Fiskalizasaun Atividade Ekonómika, Sanitária no Alimentár (AIFAESA), I.P hala’o inspesaun no fiskalizasaun ba fatin fa’an na’an ohin (11/5) iha merkadu Taibesi, no deteta katak dasin ne’ebé Operadór Ekonómiku utiliza hodi komersializa na’an ba konsumidór sira ne’e maioria la tuir padraun ne’ebé iha. Tanba ne’e Inspetór sira hosi AIFAESA halo kedas apreensaun ba dasin hitu (7) hosi estabelesimentu sia (9) ne’ebé inspesionadu, no konvoka mós Operadór Ekonómiku rua (2) hodi hato’o justifikasaun ba Inspetór Responsável. “AIFAESA halo apreensaun ba dasin sira ne’e la signifika atu sai na’in nfali ba dasin ne’e lae, maibé hodi bolu atensaun ba Operadór Ekonómiku katak wainhira utiliza dasin tenke tuir padraun ne’ebé iha, hadi’a buat ne’ebé la di’ak presiza hadi’a,” dehan Inspetór Jerál AIFAESA Ernesto Monteiro, iha nia knaar-fatin, Dili. Nia dehan, AIFAESA nia papél mak halo kontrolu ba legalidade atividade ekonómika ne’ebé hala’o iha Timor-Leste, no halo kontrolu ba kuantidade no kualidade hodi garante no proteje konsumidór sira, atu konsumidór sira sosa na’an ho presu ne’ebé iha kuantidade no kilógrama favoresidu duni.
Dili, 12 Maiu 2021 – Liuhosi sorumutuk Konsellu Ministru ne’ebé hala’o ohin (12/05), iha edifísiu Ministériu Finansas, Dili, Governu hafoin analiza tiha aprezentasaun hosi kordenadór Sentru Integradu ba Jestaun Krize, aprova projetu rezolusaun Governu nian hodi mantein Serka Sanitária no Konfinamentu Domisiliáriu Jerál ne'ebé oras ne'e lao dadauk iha Munisípiu Dili ba loron sanulu-resin-haat (14) tán. Ba munisípiu sira seluk, Governu desidi atu mantein mós Serka Sanitária ba munisípiu Baukau no Kovalima, enkuantu ba munisípiu Ainaro, Ermera, Lautén, Likisá, Manufahi no Vikeke Governu la renova ona impozisaun Serka Sanitária ne’ebé Governu impoen to’o 16 fulan-Maiu.
Dili, 12 Maiu 2021 - Sekretáriu Estadu ba Komunikasaun Sosiál, Merício dos Reis “AKARA”, iha nia enkontru ho Primeiru-Ministru iha horiseik (11/05), atualiza progresu servisu SEKOMS nian, liu-liu kona-ba progresu modernizasaun rádiu komunidade sira hosi sistema konvensionál ba rádiu streaming. Ezekutivu SEKOMS hateten katak rádiu komunidade hamutuk sanulu-resin-rua maka iha ona rádiu streaming no website propriu ba kada rádiu. Nune’e públiku inklui komunidade internasionál bele ona asesu ba informasaun ne’ebé rádiu komunidade sira ne'e disponibiliza. SEKOMS mós planeia ona atu dezenvolve mídia iha munisípiu sira no iha tempu badak SEKOMS sei apoiu infraestrutura ba munisípiu Manufahi, Aileu no Lautem tanba munisípiu tolu ne’e mak agora dadaun prontu ona.
Dili, 26 Jullu 2021 – Ministra Saúde, Odete Freitas Belo husu ba vendedór no kompradór sira iha merkadu Taibesi, Dili, atu kumpri distánsia sosiál katak hadook-an liu metru ida hosi ema seluk. Nia husu atu komunidade sira iha merkadu refere kumpri mós regra prevensaun Covid-19 seluk hanesan fase liman no uza máskara atu nune’e labele lori fali moras Covid-19 ba família sira iha uma. “Só ita hotu hamutuk mak bele hakotu korente transmisaun Covid-19 iha ita-nia rai doben Timor-Leste. Variante Delta iha nasaun Índia ho Indonézia mak sai ona referénsia mai ita, ita presiza halo reflesaun atu ita labele tama ba iha risku ida ne’ebé todan liu, dalan úniku mak vasina hodi kria imunidade iha ita-nia isin no kumpri nafatin regra protokolu Covid-19,” dehan Ministra wainhira halo sosializasaun kona-ba regra prevensaun Covid-19 iha segunda (26/7) ne’e iha merkadu Taibesi. Hafoin remata iha merkadu Taibesi, iha loron ne’ebé hanesan, Membru Governu ne’e kontinua halo mós sosializasaun kona-ba regra prevensaun Covid-19 iha Audian.
Dili, 12 Maiu 2021- Sekretáriu Estadu Formasaun Profisionál no Empregu (SEFOPE), Alarico de Rosário, hala’o asinatura kooperasaun servisu ho UNDP (United Nations Development Programme) ne’ebé asina husi reprezentativu Rezidente UNDP, Munkhtuya Altangerel, kona-ba programa estájiu ba foinsa’e sira, ohin (12/05), iha salaun SEFOPE. Ho asinatura akordu kooperasaun servisu ne’e, SEFOPE konsidera nu’udar kooperasaun servisu importante ida hodi bele hasa’e oportunidade servisu ba foinsa’e dezempregu sira, liu-liu ba graduadu sira hosi ensinu nível universitáriu. SEFOPE agradese ba ajénsia UNDP ne’ebé iha inisiativa hodi servisu hamutuk ho SEFOPE ba Programa Estájiu ba Foinsa’e (PEF) no kooperasaun servisu la’os de’it iha programa ida ne’e maibé espera bele servisu hamutuk liután iha programa seluk.
Díli, 12 maiu 2021 – Ministru Administrasaun Estatal, Miguel de Carvalho, iha nia enkontru ho Prezidente Repúblika, Francisco Guterres Lú Olo, iha Palásiu Prezidensiál Nicolau Lobato, hateten katak Sekretáriu Tékniku Administrasaun Eleitórál (STAE) preparadu atu realiza eleisaun prezidensiál iha tinan oin maske iha situasaun Covid-19 nia laran. To’o Marsu 2021, STAE rejista ona eleitór hamutuk 839.430, maioria iha rai-laran no iha rai-liur hamutuk 6.010. Hosi fulan Jullu 2021 to’o janeiru 2022 STAE sei hala’o resensiamentu no atualizasaun baze dadus eleitoral no antes eleisaun sei pubilka lista eletór sira iha sentru votasaun. Miguel de Carvalho informa mós ba Prezidente Repúblika alterasaun ba dala-neen ba Lei Eleitoral Prezidente Repúblika. “Alterasaun ba dala-neen Lei Eleitorál Prezidensiál atu permite populsaun sira, liuliu sira ne’ebé hela iha Díli, envez fila fali ba sira nia hela fatin, bele  vota iha Díli, maibé tenke avizu antes ba STAE pelumenus loron-40, atu STAE bele publika lista dos eleitores iha sentru votasaun sira iha Timor laran tomak, inklui sira ne’eebé sei partisipa iha sentru votasoins paralelu sira.”
Dili, 23 Jullu 2021 – Governu sei loke estrada korta hodi liga suku Metiaut ho Kamea tuir orientasaun ne’ebé Primeiru-Ministru, Taur Matan Ruak fó ba Ministru Obras Públika (MOP) Salvador Pires no Prezidente Institutu Jestaun Ekipamentu (IJE) Hermenegilda Laurentina, iha sexta (23/7) ne’e, wainhira sira observa direita terenu ba koneksaun estrada hosi suku Metiaut ba to’o iha área foho-leten Kamea nian. “Estrada ida-ne’e uluk SEFOPE mak loke maibé falta kilómetru 1 liu, ha’u-nia hanoin ne’e imi loke liga tiha (halo koneksaun estrada hosi Metiaut to’o Kamea iha foho leten),” dehan Primeiru-Ministru ba MOP no Prezidente IJE iha terenu observasaun. Hatán ba ida ne’e, MOP hateten katak, iha posibilidade atu halo abertura foun nune’e bele halo koneksaun ba estrada ne’ebé eziste ona iha Kamea, nune’e ligasaun Kamea ho Metiaut bele iha dala korta. “Ohin Sr. Primeiru-Ministru konvida ha’u ho Sra. Prezidente IJE mai haree hela dalan ligasaun Metiaut ba Kamea ne’ebé uluk Governu anteriór loke balu ona, no iha posibilidade para atu halo abertura foun atu nune’e bele halo koneksaun ba estrada ne’ebé eziste ona iha Kamea, nune’e ligasaun Kamea ho Metiaut bele iha dalan korta (dalan liuhosi foho leten hosi Metiaut to’o Kamea nian). Ida-ne’e mak ohin ita lori ho Sra. Prezidente ho nia ekipa no mós Diresaun Nasionál Estrada, Sr. Diretór ho nia ekipa, xefe departamentu no tékniku sira atu haree posibilidade, orsida sira sei koordena ho na’i Liurai atu identifika pontu abertura ne’e hosi ne’ebé,” dehan MOP. Prezidente IJE mós hateten katak ekipa sei halo uluk survey hodi identifika dadus sira ne’ebé presiza molok hakat ba faze konstrusaun.
Dili, 27 Jullu 2021 – Japan International Cooperation Agency (JICA) hato’o dezeju ‘Boa Sorte’ ba feto timoroan Imelda Ximenes Belo nu’udar atleta ida ne’ebé reprezenta Timor-Leste iha Tokyo Olympic Games 2021 iha modalidade natasaun. “JICA Timor-Leste dezeja susesu ba ita iha jogu olímpiku ne’e. Buat hotu posível, ne’e duni esforsu-an maka’as no mehi aas ba,” JICA hato’o liuhosi nia divulgasaun ofisiál ohin (27/7). Haktuir hosi divulgasaun ofisiál refere, Imelda mós hanesan estudante ida hosi departamentu Ejeñaria Sivíl, Fakuldade Enjeñaria, Siénsia no Teknolojia (sigla portugés FECT), Universidade Nasionál Timor Lorosa’e (UNTL). Aléin hosi Imelda iha mós timoroan mane na’in-2 mak José da Silva ne’ebé reprezenta mós Timor-Leste iha modalidade natasaun hamutuk ho Imelda, no Felizberto de Deus kompete iha modalidade Atletizmu.
Dili, 12 Maiu 2021 – Sentru Integradu Jestaun Krize (SIJK) relata ba loron ohin (12/5) nian katak rejista tán kazu pozitivu Covid-19 foun na’in-133, kompostu hosi mane na’in-67 no feto na’in-66, no hosi totál númeru 133 ne’e na’in-117 deteta iha munisípiu Dili no na’in-16 deteta iha munisípiu seluk. “Hirak ho idade tinan menus hosi 12 iha na’in-2, ho idade entre tinan 12-59 na’in-127, ho idade 60 ba leten iha na’in-4,” SIJK relata liuhosi komunikadu imprensa ne’ebé Timor News asesu ohin. Iha mós pasiente rekuperadu foun hamutuk na’in-129 ne’ebé SIJK relata, nune’e totál pasiente Covid-19 ne’ebé oras ne’e baixa hela iha Timor-Leste hamutuk na’in-1.727.
Dili, 11 Outubru 2021 – Negosiante sira ne’ebé fa’an sanan-rai iha merkadu Manleuana, Dili, husu ba parte Governu atu labele husik Xineza sira-nia sasán sira ne’ebé tama iha Timor-Leste liuliu sanan modernizadu sira hanesan rice cooker no seluk tán hamate fali produtu sanan-rai ne’ebé ferik no katuas sira halo iha foho no lori mai fa’an iha merkadu. “Buat ne’ebé mak ita-nia rikusoin ne’e tenke uza ba oin nafatin. Agora lae, hosi rai-li’ur nian mai ne’e estraga ami. Governu tenke tún ba baze hodi kontrola ida ne’e. Xina agora estraga ami povu ai-leba, Xina taka dalan. Buat ne’ebé mak Timór ninia produtu ne’e labele husik halo lakon fali,” Negosiante sanan-rai, Etelvina Pinto, informa ba jornalista Timor News, ohin (11/10), iha merkadu Manleuana, Dili. La’os sanan-rai de’it, maibé nia mós husu atu Governu buka-tuir didi’ak Timor-Leste nia produtu sira seluk ne’ebé iha posibilidade atu lakon tanba produtu sira hosi rai-li’ur mak taka dalan.
Dili, 14 Maiu 2021 – Pasiente Covid-19 na’in-5 iha izolamentu Vera-Krúz baixa ho kondisaun grave no obrigatoriamente tenke uza apoiu ekipamentu ventiladór, CPAP no oksijéniu. “Iha loron 14 Maiu 2021, izolamentu Vera-Krúz halo tratamentu ba kazu detetadu na’in-26. Iha área obstetrisia na’in-10 no iha medisina interna na’in-16. […] Hosi sira na’in-16 iha medisina interna, na’in-5 grave (na’in-1 uza ventiladór, na’in-1 uza CPAP, na’in-3 uza oksijéniu), na’in-11 moderadu,” informa Sentru Integradu Jestaun Krize (SIJK) liuhosi komunikadu imprensa ne’ebé Timor News asesu ohin (14/5). Enkuantu na’in-10 ne’ebé iha obstetrisia ne’e, SIJK relata katak sira tama kategoria moderadu hotu, sira-nia kondisaun estável. Oras ne’e pasiente hamutuk na’in-1968 mak baixa hela iha Timor-Leste no kazu mate iha na’in-8 ona.
Dili, 15 Maiu 2021 – Komunidade iha aldeia Renbor, suku Aiteas, postu-administrativu Manatutu-vila, munisípiu Manatutu, la asesu ba enerjia eletrisidade besik fulan rua ona afeita hosi inundasaun ne’ebé akontese iha 04 Abríl liubá hodi estraga tiha liña eletrisidade ne'ebé to’o agora seidauk hetan manutensaun hosi parte Governu. “Seidauk lakan, to’o agora la lakan. Inundasaun bee-boot, riin eletrisidade bee lori hotu tanba ne’e agora daudauk aldeia Renbor labele asesu ba eletrisidade, la lakan fulan besik rua ona,” dehan Marcos Pereira nu’udar komunidade ida hosi Renbor ba jornalista Timor News ohin (15/5) via telefónika. Marcos dehan katak autoridade lokál sira haree ona maibé hosi parte Ministériu Obras Públika (MOP) seidauk foti asaun ruma hodi hadi’a, enkuantu problema eletrisidade ne’e difikulta tebes estudante sira atu partisipa iha aula online no komunidade sira-nia sasán eletrónika hanesan jeleira balu hahú aat ona. Tanba ne’e Marcos husu ba parte MOP hodi bele rezolve iha tempu badak nia laran atu bele fasilita komunidade no estudante iha aldeia refere ne’ebé hein hela enerjia eletrisidade.
Dili, 19 Maiu 2021 – Sentru Integradu Jestaun Krize (SIJK) ohin (19/5) relata kazu infektadu Covid-19 foun na’in-178 ne’ebé kompostu hosi mane na’in-113, feto na’in-65,  no hosi totál 178 ne’e na’in-147 deteta iha Dili no na’in-31 deteta iha munisípiu seluk, enkuantu kazu óbitu ka mate ne’ebé SIJK relata iha loron ohin na’in-1 ho sexu mane no idade 60. "Totál kazu ne’ebé detata ohin hirak ho ida menus hosi 12 na’in-1, idade entre 12-59 na’in-171, idade 60 ba leten na’in-6,” SIJK relata liuhosi komunikadu imprensa ne’ebé Timor News asesu. Iha mós pasiente rekuperadu foun na’in-119 ne’ebé SIJK relata ohin, tanba ne’e pasiente ne’ebé oras ne’e baixa hela iha Timor-Leste iha na’in-2302.
Dili, 14 Maiu 2021 – Sentru Integradu Jestaun Krize (SIJK) relata ohin (14/5) katak deteta tán kazu pozitivu infetadu Covid-19 foun hamutuk na’in-239 ne’ebé inklui na’in-77 tán hosi prizaun Bekora, tuir komunikadu imprensa ne’ebé Timor News asesu. Kazu foun 239 ne’e na’in-198 deteta iha munisípiu Dili no na’in-41 deteta iha munisípiu seluk, sira hotu ho sexu mane na’in-174 no feto na’in-65. “Husi kazu 239 detetadu ohin, 77 hosi kadeia Bekora. Hamutuk hotu hosi hori-sehik mai ohin, iha kadeia Bekora deteta kazu pozitivu 220 hosi populasaun prizionál 557,” esplika iha komunikadu imprensa ne’e kona-ba kazu ne’ebé deteta iha prizaun ka kadeia Bekora. Iha mós pasiente rekuperadu foun na’in-86 ne’ebé SIJK relata, nune’e totál númeru pasiente Covid-19 ne’ebé oras ne’e baixa hela iha Timor-Leste hamutuk na’in-1968.
Dili, 26 Jullu 2021 – Ministra Saúde (MS), Odete Freitas Belo fó posse ba Diretór Ezekutivu Ospitál Nasionál Guido Valadares (sigla portugés HNGV) foun, Alito Soares ba mandatu períodu tinan tolu, iha segunda (26/7) ne’e, iha Bidau, Dili. “Nu’udar membru VIII Governo konstititional ne'ebe tutela iha area saúde la haluha hakarak hato'o profunda agredesimentu ba Diretor ezekutivu HNGV sesante, dr. Aniceto Cardoso Barreto, SpA, M.kes ne'ebé lidera HNGV durante Tinan 4 nia laran ho nia lideransa, Jestaun Administrasaun, prestasaun fó kuidadu ba saúde hodi lori imajen HNGV nu’udar ospitál top referénsia ba prestasaun fó kuidadu ba saúde nível hotu-hotu nian,” dehan Ministra ba diretór sesante Aniceto Barreto. Ba Diretór Ezekutivu foun HNGV, Ministra Odete husu atu hatutan nafatin planu no programa sira ho matenek, abilidade no kapasidade ne’ebé nia iha. “Konserteza durante ita-boot nia mandatu sei enfrenta dezafiu oioin, maibé ho esperensia matenek, abilidade no kapasidade ne’ebé ita-boot iha sei reforsa no hatutan nafatin no hadi’ak planu no programa sira ne’ebé durante ne’e implementa husi diretór sesante,” dehan Odete ba Diretór HNGV foun.
Dili, 16 Maiu 2021 – Ministru Interiór (MI), António Armindo tún direita hamutuk ho Polísia Marítima, Komponente Navál F-FDTL, Bombeiru, no komunidade balu hodi buka tuir pasajeiru na’in-4 ne’ebé lakon hafoin ró mout iha tasi-klaran iha sábadu (15/5) ne’e. “Operasaun hamutuk hodi buka tuir ró mout ne’e hala’o kedas depois de rona informasaun katak iha ró balu mout, tanba ne’e mak ró Lucitania ho ró Kayrala ho ekipa buska seluk hamutuk ho komunidade buka tuir pasajeiru na’in-4 ne’e,” dehan Ministru Armindo iha entrevista ohin (16/5). Aléin hosi ekipa hirak ne’e, Elikópteru ne’ebé fornesidu liuhosi parseria entre Timor-Leste ho Austrália no Kompañia Santos iha Timor-Leste mós envolve iha ekipa hodi semo no buka tuir ró ne’ebé mout iha área tasi entre Dili no Ataúru.
Dili, 16 Maiu 2021 – Prosesu rekonstrusaun estrada iha Embaixada Japaun nia oin daudauk ne’e nahe ona hampar asphalting no atinje ona pursentu 96 (96%) nune’e falta pursentu 4 (4%) atu remata, tuir informasaun ne’ebé ofisialmente divulga hosi parte Governu. Projetu rekonstrusaun estrada protokolu refere hala’o ho emerjénsia hosi kompañia Montana Di’ak hahú hosi 20 Abríl liubá hafoin hetan tiha desizaun hosi Konsellu Administrasaun Fundu Infraestrutura (KAFI). Estrada protokolu iha Embaixada Japaun nia oin ne’e hetan estragus wainhira akontese inundasaun boot iha 04 Abríl liubá tanba udan-boot. To’o oras ne’e Ministru Obras Públika (MOP) Salvador Pires kontinua orienta Tékniku sira hodi akompaña prosesu rekonstrusaun refere hodi bele finaliza iha tempu badak.
Dili, 17 Maiu 2021 – Fundu Dezenvolvimentu Kapitál Umanu (sigla portugés FDCH) ho Instituisaun Ensinu Superiór públiku no privadu sira asina Memorandum of Understanding (MoU) kona-ba implementasaun Bolsa Hakbiit ne’ebé destina ba estudante sira hosi família kbiit-laek, ohin (17/5) iha INFORDEPE, Balide, Dili. Ministru Ensinu Superiór, Siénsia no Kultura (MESSK) ne’ebé partisipa mós iha serimónia refere hateten, implementasaun programa ida ne’e hanesan inisiativa foun ida hosi polítika VIII Governu nian ho objetivu atu apoia estudante sira hosi família kbiit-laek ne’ebé iha kapasidade intelektuál maibé sira-nia família laiha kapasidade finanseira atu suporta sira hodi kontinua sira-nia estudu iha nível Ensinu Superiór. Enkuantu MoU ne’e asina direita hosi Diretora Ezekutiva FDCH, Leila Cárceres dos Santos ho Reitór Ensinu Superiór sira akreditadu públiku no privadu sira.
Dili, 11 Agostu 2021 – Komunidade iha aldeia Moris-Foun, suku Komoro, munisípiu Dili, husu ba Governu liuliu ba Diresaun Nasionál Transporte Terestre (DNTT) atu muda mikrolete ho númeru 06 nia route to’o iha ponte Komoro III nia sorin ba edifísiu Bombeiru nian ka aumenta mikrolete 013 hodi fasilita sira. “Ha’u atu husu ba Governu, sé bele karik (mikrolete) 06 ne’ebá ne’e bele la’o mai to’o iha Bombeiru (edifísiu Bombeiru iha Moris-Foun) ne’e bele ka lae? Ami husu ba Governu. Populasaun maioria iha ponte (Komoro) III ninian ne’e barak liu. Iha ne’e maioria la’o ain to’o iha Fomentu mak sa’e bemo (mikrolete) 06. Ka ami husu ba Governu sé bele karik aumenta tán bemo (mikrolete) 013 de’it bele ka lae,” Amalia de Jesus Belo nu’udar komunidade ida ne’ebé hela iha aldeia Moris-Foun hato’o nia ezijénsia ne’e ba jornalista Timor News iha kinta (05/8) liubá. Iha loron hanesan, estudante Manuel da Silva ne’ebé hela mós iha aldeia refere hato’o preokupasaun ne’ebé hanesan mós, no nia husu ba Governu atu fó solusaun kona-ba mikrolete nia route hodi fasilita komunidade no estudante sira iha aldeia refere. Hafoin jornalista Timor News konfirma fali ho parte Diresaun Nasionál Transporte Terestre (DNTT) ohin (11/8), hetan duni resposta hosi Diretór DNTT Natalino do Rosário ne’ebé hateten katak, DNTT prepara hela atu aumenta tán mikrolete ho númeru 013 iha tempu badak, no DNTT mós prepara tiha ona mikrolete 013 nia route ne’ebé sei kobre mós to’o iha Moris-Foun ponte Komoro III nia sorin. “Agora daudauk ita-nia maluk (mikrolete nia na’in) sira ne’ebé mak hato’o ona pedidu, balu direitamente mai iha DNTT, balu liuhosi ministériu ne’ebá, no pedidu (atu aumenta mikrolete 013 iha Dili) ne’ebé mak DNTT simu hamutuk 106 ka 107 hanesan ne’e. Tanba ne’e mak DNTT halo ona survey ba iha ponte foun (ponte Komoro III) ninian. Tuir planu ne’e atu tau mikrolete 013. Tanba ne’e route ne’e ami halo survey hotu ona, maibé pedidu (hosi mikrolete nia na’in sira) atu halo operasaun (ba 013) ne’ebé tama mai ne’e iha 100 resin kedas. [...] Tanba ne’e agora daudauk ami estuda hela. [...] Maibé lalais iha fulan ida ne’e nia laran bele realiza ona,” dehan Diretór DNTT, ohin (11/8) iha nia knaar-fatin, Dili.
Baukau, 26 Jullu 2021 – FALINTIL Forsa Defeza Timor-Leste (F-FDTL) hamutuk ho Forsa Estadus Unidus Amérika (EUA), iha segunda (26/7) ne’e, hala’o ezersísiu ‘Dalan ba Dame’ iha Komponente Terestre Baukau. “Ezersísiu ida ne’e importante tebes, atu nune’e ita-nia Forsa F-FDTL bele manán esperiénsia hosi país boot sira, ezersísiu ne’e foka liu iha área téknika operasaun nian, oinsá atu halo ofensiva no defensiva, no ita-nia forsa rasik sei aprende hosi Estadus Unidus Amerika (EUA), sira mós sei aprende hosi F-FDTL nia esperiénsia oinsá mak defeza no atake, ezersísiu ida ne’e foin mak primeira-véz hala’o iha Timor-Leste,” dehan Xefe Estadu Maiór F-FDTL Brigadeiru Jenerál, Calisto Santos Coliati iha nia diskursu wainhira halo abertura ba ezersísiu refere. Liuhosi ezersísiu ne’e, treina mós militár sira kona-ba oinsá halo navegasaun uza mapa ba operasaun iha terenu, iha área saúde, treina militár kona-ba sukoru dahuluk iha área kombate wainhira iha funu laran, no oinsá mak militár sira bele fó apoiu ba militár ne’ebé hetan kanek iha situasaun kombate nia laran.
Dili, 24 Maiu 2021 – Sentru Integradu Jestaun Krize (SIJK) relata ohin (24/5) liuhosi komunikadu imprensa katak pasiente Covid-19 rekuperadu foun hamutuk na’in-120 no pozitivu infetadu foun hamutuk na’in-179. Kazu infetadu foun 179 ne’e kompostu hosi feto na’in-101, mane na’in-78, no na’in-151 mak deteta iha Díli enkuantu na’in-28 deteta iha munisípiu seluk. “Hosi totál kazu detetadu foun ohin, proporsaun kazu sintomátiku hamutuk 10%,” SIJK relata iha komunikadu imprensa ne’e. To’o oras ne’e pasiente Covid-19 ne’ebé baixa hela iha Timor-Leste hamutuk na’in-2601.
Dili, 17 Maiu 2021 – Ministru Obras Públika (MOP), Salvador dos Reis Pires informa katak oras ne’e parte Ministériu prepara hela Termu Referénsia (sigla inglés ToR) ba ponte Bekusi ne’ebé atu sobu ka halo demolisaun hodi harii fali ponte foun no Ajénsia Dezenvolvimentu Nasionál (ADN) halo hela verifikasaun ba ToR refere. “ToR ne’e iha ona ADN, sei iha verifikasaun ADN hela, wainhira ToR ne’e hotu ona ita bele avansa ba estabelese dezeñu depois nia konstrusaun,” dehan Ministru Salvador ohin (17/5) hafoin hasoru malu ho Primeiru-Ministru, Taur Matan Ruak iha Faról, Dili. Nia hatutan, iha ona orsamentu verba balu hosi orsamentu ratifikativu ne’ebé tau ba rekonstrusaun infraestrutura ne’ebé hetan estragus hosi inundasaun inklui atu harii ponte Bekusi foun. Enkuantu planu sobu ponte Bekusi ne’e Primeiru-Ministru rasik mak orienta hodi konstrui hikas ponte foun ho objetivu atu labele hamosu inundasaun ba komunidade ne’ebé hela besik iha fatin refere.
Dili, 19 Maiu 2021 – Prezidente Repúblika (PR), Francisco Guterres Lú Olo fó indultu ba prizioneiru na’in-15 iha loron selebrasaun Restaurasaun Independénsia Timor-Leste ba dala-19. Ho ida ne’e, prizioneiru na’in-6 hetan liberdade totál, prizioneiru na’in-4 hetan indultu parsiál fulan neen hosi pena prizaun liuhosi dekretu PR númeru 31/2021, no prizioneiru na’in-5 seluk hetan indultu parsiál ho metade pena prizaun liuhosi dekretu PR númeru 32/2021. Enkuantu desizaun indultu ba prizioneiru na’in-15 ne’ebé PR fó ne’e sei tama iha vigór iha 20 Maiu 202    1 ne’ebé sai nu’udar loron Restaurasaun Independénsia Timor-Leste nian.
Dili, 25 Maiu 2021 – Prezidente Repúblika, Francisco Guterres Lú Olo ho mós nia espoza Cidália Guterres ohin (25/5) simu vasina AstraZeneca kontra Covid-19 doze dahuluk iha Palásiu Prezidensiál Aitarak-Laran, Dili, akompaña hosi Vise Ministru Saúde, Bonifácio Mau Coli dos Reis, no Diretora Jerál ba Saúde, Odete da Silva Viegas. “Ha’u husu ita hotu koopera para simu vasina ba, hodi proteje ita-nia an, família no ita-nia komunidade tomak,” deha Prezidente Repúblika iha diskursu molok simu vasina. Lú Olo mós konsidera katak simu vasina refere sai hanesan meiu hosi Prezidente Repúblika hodi koopera ho Estadu iha prevensaun Covid-19.
Dili, 17 Agostu 2021 – Ministériu Saúde relata kazu óbitu ho Covid-19 hamutuk na’in-5 iha loron ohin (17/8) ne’ebé inklui bebé na’in-3 mate iha sira-nia inan nia knotak. Sentru Integradu Jestaun Krize (SIJK) informa katak, hosi bebé na’in-3 ne’ebé mate ne’e na’in-1 nia inan ne’ebé ho idade 37 no isin-rua semana 40 ona mós la salva ka mate. Enkuantu hosi bebé na’in-2 seluk ne’e na’in-1 ho idade semana 28 no ida seluk ho idade semana 33 no sira na’in-2 ne’e nia inan iha kondisaun estável hotu maibé “ho diagnóstiku Covid-19”. “Óbitu ne’ebé relata ohin, 17 Agostu 2021 (adultu 2, mate iha inan nia kanotak na’in-3), hamutuk 5,” SIJK relata liuhosi komunikadu imprensa ne’ebé Timor News asesu ohin. SIJK esplika, kazu mate adultu na’in-2 rua ne’e mak mane na’in-1 ho idade tinan 41, no feto na’in-1 ne’ebé temi ona iha leten. Nune’e Timor-Leste to’o oras ne’e rejista ona kazu óbitu ho Covid-19 hamutuk na’in-38. SIJK mós relata kazu pozitivu foun ohin hamutuk na’in-247 ne’ebé kompostu hosi na’in-192 iha Dili, na’in-24 iha Ermera, na’in-12 iha Bobonaru, na’in-12 iha RAEOA no na’in-7 iha munisípiu seluk. Iha mós pasiente rekuperadu foun hamutuk na’in-37, nune’e kazu ativu iha Timor-Leste to’o oras ne’e iha na’in-2.349.
Dili, 19 Maiu 2021 – Konsellu Ministru hala’o reuniaun ohin (19/5) Ministériu Finansa, Dili, no deside ona hodi propoin ba Prezidente Repúblika (PR), Francisco Guterres Lú Olo atu renova ka estende Estadu Emerjénsia (EE) ba dala-14 ba loron tolunulu (30) tán. Konsellu Ministru foti desizaun refere hafoin analiza tiha aprezentasaun kona-ba pontu situasaun epidemiolójika nasaun nian hosi Sentru Integradu Jestaun Krize (SIJK) iha reuniaun ne’e. Estensaun EE ne’e Governu propoin ba PR ho objetivu atu permite Governu hodi limita ka suspende direitu no garantia fundamentál balu sidadaun nian nune’e bele servisu ba prevensaun Covid-19 la’o ho di’ak hodi evita risku ba komunidade sira.
Dili, 27 Jullu 2021 – Parlamentu Nasionál (PN) liuhosi sesaun plenária estraordinária Komisaun Permanente nian, ohin (27/7), autoriza Prezidente Repúblika, Francisco Guterres Lú Olo atu dekreta Estadu Emerjénsia ba dala-16 iha teritóriu nasionál ho durasaun loron 30 ne’ebé sei hahú tama iha vigór iha loron 01 to’o 30 Agostu 2021. Deputadu sira hosi Komisaun Permanente liuhosi votasaun nominál, aprova Projetu Rezolusaun kona-ba estensaun EE tuir mensajen hosi Prezidente Repúblika ne’e ho votu afavór 18, kontra 0 no abstensaun 13. Deputadu sira sujere ba Governu katak iha implementasaun EE ba dala-16 ne’e, labele taka prosesu aprendizajen iha eskola no mós atividade relijiozu, maibé, tenke mantéin no kumpri regra protokolu saúde mundiál, mantéin seguransa metin iha fronteira terestre no marítima no mós pontu entrada sira hodi impede transmisaun Covid-19 iha Timor-Leste.
Dili, 17 Maiu 2021 – Governu liuhosi Sekretáriu Estadu Protesaun Sivíl (SEPS) Joaquim Gusmão informa katak família afetadu hosi inundasaun ne’ebé seidauk hetan apoiu umanitáriu hosi Governu bele halo reklamasaun ba autoridade lokál sira hodi atende tanba ida ne’e nu’udar Governu nia obrigasaun atu fó apoiu. SEPS hato’o informasaun ne’e ohin (17/5) hafoin hasoru malu ho Primeiru-Ministru, Taur Matan Ruak iha Faról, Dili, no nia akresenta katak apoiu umanitáriu ba família afetadu sira iha munisípiu kuaze kobre hotu ona ho fasilidade elikópteru ne’ebé iha, no sira ne’ebé seidauk hetan apoiu ne’e bele reklama. Enkuantu iha munisípiu Dili, nia esplika katak seidauk kobre hotu tanba númeru família afetadu boot maibé parte Governu sei esforsa nafatin hodi fó apoiu ba hotu-hotu. To’o oras ne’e totál uma-kain ne’ebé afetadu ka sai nu’udar vítima hosi inundasaun ne’ebé akontese iha 04 Abríl liubá rejista ona 32.288 maibé totál númeru refere sei provizóriu hela tanba dadus sei kontinua tama hosi autoridade lokál sira.
Dili, 19 Maiu 2021 – Hafoin hasoru malu ho Prezidente Repúblika Francisco Guterres Lú Olo, ohin (19/5) iha Palásiu Prezidensiál Dili, Xefe Estadu Maiór Jenerál FALINTIL – Forsa Defeza Timor-Leste (F-FDTL) Tenente Jenerál Lere Anan Timur informa katak iha fulan Maiu (5/2021) nia laran sei hahú taka sai rezultadu naran kandidatu membru F-FDTL sira ne’ebé sei tuir prosesu selesaun ba oin hodi inkorpora ba instituisaun F-FDTL. “Kona-ba rekrutamentu ne’e ha’u informa ona ba Prezidente Repúblika katak iha fulan ida ne’e ami komesa taka sai ona kandidatu sira-nia naran iha kada munisípiu ida-idak nian. Ha’u informa mós kona-ba kritéria rekrutamentu ninian, ami presiza ema 2.400, hosi 2.400 ne’e sei selesiona mak hetan 600 ba inkorporasaun hodi tama ba F-FDTL,” dehan Lere Anan Timur. Nia esplika, kona-ba prosesu rekrutamentu ne’e fahe ba grupu tolu, dahuluk mak haree liu ba veteranu sira-nia oan, daruak mak joven sira sidadaun Timór no datoluk mak sira ne’ebé iha espesialidade téknika sira hanesan eletrisidade, mekánika, IT no seluk tán.
Dili, 19 Maiu 2021 – Sekretáriu Estadu ba Komunikasaun Sosiál (SEKOMS), Mericio Juvinal dos Reis Akara, ohin (19/5) iha Palásiu Governu, Dili, ofisialmente lansa plataforma dijitál ida ho funsaun atu halibur dadus kona-ba informasaun falsu ka HOAX sira ne’ebé espalla iha mídia sosiál. “Ohin ita konsege lansa plataforma dijitál primeiru ho intensaun atu kolekta ka halibur informasaun falsu ka HOAX sira ne’ebé ID falsu sira ka ID loos balu loro-loron lansa iha mídia sosiál,” dehan Mericio Akara hafoin lansa tiha plataforma ne’e. Mericio Akara esplika tán katak ho dadus sira ne’ebé jere iha plataforma ne’e sei ajuda atu halo planu hodi promove edukasaun sívika ba sidadaun sira tanba ohin loron ema prefere liu partilla informasaun falsu sira duké informasaun sira ne’ebé mai hosi mídia ka fonte kredível sira.
Dili, 27 Jullu 2021 – Komandante Jerál Polísia Nasionál Timor-Leste (PNTL), komisáriu Faustino da Costa informa katak iha fulan Jullu nia laran hahú hosi loron 01 to’o 26 PNTL kaptura sidadaun hamutuk na’in-33 no submete ba prosesu tanba kontinua hakat fronteira terestre ho ilegál hodi ba Indonézia. “Hosi loron 01 to’o 26 Jullu autoridade seguransa kaptura sidadaun na’in-27 inklui sira ne’ebé komunidade rasik identifika no ikus mai Polisia ba foti no kaptura na’in-6, totál hamutuk ema na’in-33; sidadaun hirak ne’e hala’o atividade negósiu ilegál iha fronteira no joven sira tenta ultrapasa fronteira ilegalmente ba Indonezia,” dehan Faustino iha tersa (27/7) ne’e iha Kaikoli, Dili. Faustino hateten, kona-ba asuntu fronteira ne’e kestaun disiplina, nune’e, sé lakohi variante Delta atu tama iha Timor-Leste entaun presiza sidadaun hotu-hotu nia kontribuisaun tanba PNTL no FALINTIL-Forsa Defeza Timor-Leste (F-FDTL) mesak ne’e la fasil.
Dili, 21 Maiu 2021 – Sentru Integradu Jestaun Krize (SIJK) relata ohin (21/5) katak kontinua rejista tán kazu infetadu Covid-19 foun na’in-172 ne’ebé kompostu hosi mane na’in-106 no feto na’in-66. Hosi totál 172 ne’e na’in-155 deteta iha Díli no na’in-17 deteta iha munisípiu seluk. “Totál kazu detetadu ohin proporsaun kazu sintomátiku hamutuk 2,3%,” SIJK relata liuhosi komunikadu imprensa ne’ebé Timor News asesu. Ohin iha mós pasiente rekuperadu foun hamutuk na’in-95 ne’ebé SIJK relata, nune’e totál kazu Covid-19  ativu ka pasiente ne’ebé baixa hela iha Timor-Leste hamutuk na’in-2469.
Dili, 29 Jullu 2021 – Xefe Governu Taur Matan Ruak manifesta nia solidariedade no fó korajen ba família 400 resin ne’ebé sai vítima ba inséndiu ne’ebé akontese iha merkadu Komoro, aldeia 03, Fatuhada, Dili, iha kinta (29/7) madrugada ne’e. “Dadeer ne’e, ha’u rona rekadu kona-ba inséndiu iha eiz merkadu Komoro ne’ebé kuaze atinje uma komunidade sira nian besik 400 resin mak ahi hán hotu, ha’u nia laran triste no lamenta tebes rona notísia ida ne’e. Aproveita biban ne’e hodi ha’u-nia naran rasik no Governu nia naran, manifesta solidariedade ba família sira ne’ebé afetadu no husu atu korajen iha situasaun ida ne’e,” dehan Primeiru-Ministru VIII Governu ne’e, tuir informasaun divulga hosi nia Gabinete. Taur akresenta katak, nia orienta ona Ministériu sira relevante atu tún imediata ba terenu hodi halo identifikasaun no intervensaun apoiu emerjénsia ruma ba família sira ne’ebé afetadu.
Dili, 21 Maiu 2021 – Ministra Saúde (MS), Odete Freitas Belo hamutuk ho Embaixadór Estadus Unidus Amérika (EUA) iha Timor-Leste Charles Kevin Blackstone ohin (21/5) inaugura klínika KADA BUNAK iha aldeia Namalai, suku Kamea, postu-administrativu Kristu-Rei, munisípiu Dili, ne’ebé foin renova hikas hosi Governu EUA liuhosi nia Embaixada iha Timor-Leste. “Lori Ministériu Saúde nia naran ha’u hakarak atu hateten katak ita kontente […] ho apoiu komunidade ka nasaun Amérika nian ita haree katak sira hadi’a postu ida ne’e sira kompleta tán fatin ba farmásia nian, ba konsulta labarik, konsulta ba inan isin-rua, sala partus no mós fatin atendimentu ba kazu emerjénsia sira,” dehan Odete. Populasaun sira ne’ebé atu asesu ba iha klínika KADA BUNAK ne’e hamutuk rihun lima resin ne’ebé mai hosi aldeia Karau-mate, Darlau, Buburlau, Namalai no Kaisabe ne’ebé pertense ba suku Kamea.
Dili, 28 Outubru 2021 – Ohin dadeer-saan madrugada Eiz Prezidente Repúblika, José Ramos-Horta fó-sai ba povu Timor-Leste katak jornalista Max Stahl ne’ebé lori faktu Masakre 12 Novembru ne’ebé akontese iha Santa-Krúz, Dili, ba mundu nia matan ne’e hakotu ona iis ohin iha tuku 04:30 iha Brisbane, Austrália, tanba moras. “Max nia legadu koranjen no domin ba família no ba Timor-Leste nafatin hela iha foho Ramelau,” Ramos-Horta dehan iha nia divulgasaun ofisiál. Molok ne’e, iha 25 Outubru liubá Ramos-Horta hato’o hela katak kondisaun saúde Max Stahl nian todan ona tanba moras ne’ebé nia hetan. Centro Nacional Chega (CNC) hateten katak Max Stahl tuir loloos sei ko’alia iha simpóziu internasionál iha 9 Novembru 2021 hodi komemora loron Masakre Santa Krúz. “Iha loron 9 Novembru 2021 ne’e, Maun Max loloos sei ko’alia iha Simpóziu Internasionál hodi Komemora Masakre Santa-Krúz ba tinan 30 iha Centro Chega!,” CNC informa ohin liuhosi nia komunikadu ofisiál.
Dili, 27 Jullu 2021 – Vise Primeira-Ministra ne’ebé nu’udar mós Ministra Solidariedade Sosiál no Inkluzaun (MSSI), Armanda Berta dos Santos halo sosializasaun kona-ba vasinasaun kontra Covid-19 ba komunidade iha tersa (27/7) ne’e iha suku Hera, Kristu-Rei, Dili, hodi husu ba komunidade sira atu hakbesik-an ba sentru vasinasaun sira nune’e bele simu vasina Covid-19 no labele ta’uk ka preokupa ho rumoris sira ne’ebé espalla iha mídia sosiál. “Iha munisípiu Díli ema kuaze hamutuk rihun 90 resin mak seidauk vasina, no oinsá mak ita-nia komunidade sira atu hatene no komprende liután kona-ba vasinasaun nian, tanba ne'e mak ohin ita tún direta hodi fahe informasaun ne'ebé loos no klaru ba sira, ita haree ba situasaun ida agora variante delta foun ne'ebé mosu no liuliu iha nasaun viziñu Indonézia, ne'ebé kuaze hamate ona populasaun barak, tanba ne'e husu ba ita hotu no liuliu ba ita-nia komunidade sira atu labele preokupa ho rumoris ne'ebé fó sai iha mídia sosiál, no oinsá mak atu hasa’e ita-nia imunidade hodi kontra Covid-19 mak tenke vasina, la’os iha nasaun Timor-Leste de’it, maibé iha mundu tomak,” dehan Vise-Ministra iha sosializasaun ne’e. Vise-Ministra akresenta, Governu preokupa ho situasaun pandemia atuál iha Timor-Leste, ne’e duni mak Governu toma ona medida hodi fó prioridade ba kombate Covid-19 ho programa kampaña vasinasaun.
Dili, 29 Jullu 2021: Porta-vóz Komandu Polísia Nasionál Timor-Leste (PNTL), superintendentexefe Arnaldo de Araújo, liuhosi konferénsia imprensa ne’ebé hala’o iha Kaikoli, Dili, iha kinta (29/7) ne’e, relata katak iha membru PNTL hamutuk na’in-504 mak seidauk simu vasina kontra Covid-19. “Razaun ba sira ne’ebé seidauk simu vasina (kontra Covid-19) tanba moras permanente, Stroke, Ran-Midar, Tensaun no ai-moruk vasina nian mak la sufisiente tanba iha munisípiu balu ai-moruk seidauk to’o iha fatin,” Arnaldo esplika razaun. Nia dehan, hosi totál membru PNTL atuál 4.104, sira ne’ebé simu ona vasina kontra Covid-19 hamutuk na’in-3.510.
Dili, 21 Maiu 2021 – Graduandu hamutuk na’in-251 hosi Universidade Nasionál Timor Lorosa’e (UNTL) mak sei partisipa iha serimónia graduasaun online ka virtuál ne’ebé UNTL sei realiza iha 25 Maiu 2021 via aplikasaun Zoom. “Ita deside graduasaun online ba iha 25 Maiu 2021 komesa tuku 9:55 dadeer to’o remata, ita sei halo ensaiu kona-ba distansiamentu ba estrutura sira ne’ebé sei partisipa direita, no graduandu sira liuhosi aplikasaun ne’ebé uza ba serimónia solene ne’e,” dehan Vise Reitór ba Asuntu Akadémiku no Garantia Kualidade (VRAAGK), Samuel Venâncio de Sousa Freitas iha sexta (21/5) ne’e iha Kampus Sentrál UNTL, Dili. Tanba ne’e, VRAAGK ne’e husu ba graduandu sira atu hatais toga kompletu ne’ebé sira foti ona iha parte Diresaun Nasionál Atendimentu Estudante (DNAE) hamutuk ho família hodi partisipa liuhosi aplikasaun Zoom. Enkuantu graduandu na’in-251 ne’e kompostu hosi fakuldade lima (5) mak hanesan Fakuldade Enjeñaria Siénsia no Teknolojia (FEST) na’in-34, Fakuldade Edukasaun Arte no Umanidade (FEAU) na’in-71, Fakuldade Medisina no Siénsia Saúde (FMSS) na’in-94, Fakuldade Ekonomia no Jestaun (FEJ) na’in-17 no Fakuldade Siénsia Sosiál (FSS) na’in-35. Graduandu hosi Fakuldade Filozofia no Siénsia Umana (FSU), no Fakuldade Agrikultura (FA) sei partisipa iha graduasaun prezensiál wainhira Serka Sanitária remata ona.
Dili, 21 Maiu 2021 – Diresaun Nasionál ba Informátika no Teknolojia, Universidade Nasionál Timor Lorosa’e (DNIT-UNTL) husu atu graduandu sira prepara ona aparellu ne’ebé presiza hodi partisipa iha serimónia graduasaun online ne’ebé UNTL sei realiza iha 25 Maiu 2021, inklui prepara mós pakote internet. “Graduasaun Online importante ba graduandu sira atu prepara mak telemóvel ka laptop, pakote internet, instalasaun aplikasaun Zoom,” Diretór DNIT-UNTL Joanico Mendonça informa iha sexta (21/5) ne’e iha Kampus UNTL Sentrál, Dili. Nia akresenta katak kona-ba link hodi partisipa liuhosi Zoom ne’e parte DNIT-UNTL  sei fahe ba kada graduandu liuhosi númeru telemóvel, whatsapp, no e-mail ne’ebé rejista tiha ona.
Manufahi, 04 Agostu 2021 – Akontese iha munisípiu Manufahi, Doutór Espesialista Matan hosi Ministériu Saúde (MS) ne’ebé halo tratamentu matan ba komunidade sira iha Manufahi durante semana ida ne’ebé hahú hosi segunda (02/8) liubá, fó ai-moruk matan ne’ebé nia prazu ka data validade liu ona tinan 1 ba pasiente moras matan sira. Komunidade ho naran Pedro dos Reis hato’o nia preokupasaun ida ne’e ohin (04/8) katak, “doutór espesialista moras matan timoroan halo tratamentu moras matan iha Sentru Saúde munisípiu Manufahi hamosu dúvida ba pasiente sira tanba reseita ai-moruk matan hosi doutór sira liu ona prazu”. Pedro akresenta, ninia espoza ba halo tratamentu no simu tiha ai-moruk matan, maibé la konsege uza tanba data validade iha fulan Agostu tinan 2020, nune’e, nia husu ba MS atu fó atensaun ba situasaun ida ne’e hodi la prejudika saúde komunidade sira nian. Hatán ba ida ne’e, Team Leader hosi Doutór Espesialista Matan, Doutora Júlia Rosalina rekoñese duni katak iha ai-moruk matan tipu 3 inklui pomada 1 mak nia data validade liu ona fulan 6 to’o tinan 1, maibé nia dehan katak sei bele uza tanba ai-moruk ne’e nia kondisaun sei di’ak hela. Nia dehan, wainhira pasiente ne’ebé uza ona ai-moruk refere hamosu sintoma ruma, presiza informa lalais ba doutór sira.
Dili, 24 Maiu 2021 – Polísia Nasionál Timor-Leste (PNTL) liuhosi Komandante Komandu Operasaun superintendente xefe Pedro Belo hateten katak públiku haree liu ba membru PNTL nia agresaun fíziku ne’ebé halo ba vendedór nuu Octavio Thal iha domingu (23/5) ne’e iha Tasi-Tolu, maibé la haree ba kauza loloos hosi kazu refere. “Ita labele haree ba atuasaun ne’ebé polísia halo, maibé ita presiza haree mós ninia kauza hosi akontesimentu ida ne’e […] atuasaun ikus ne’ebé polísia halo, ida ne’e mak sai kestaun ba públiku no ema hotu nia matan,” dehan Pedro Belo liuhosi konferénsia imprensa ne’ebé realiza ohin (24/5) iha Kaikoli, Dili. Pedro Belo esplika, kazu ne’e akontese tanba membru PNTL sira esplika regra Estadu Emerjénsia (EE) maibé vendedór ne’e la halo tuir enkuantu vendedór ne’e kontra regra hodi ultrapasa hosi munisípiu ida ba munisípiu seluk iha tempu EE. “Mosu diskusaun uitoan entre membru polísia sira ne’ebé destaka iha postu ne’ebá ho negosiante (vendedór) ne’e, hafoin ida ne’e polísia mós hatún negosiante ne’e ninia sasán (nuu) ba rai tanba negosiante ne’e soe nuu ba rai no kona kedas membru PNTL ida nia ulun […] Hosi ida ne’e mak ema hotu bele akompaña tanba nia (membru PNTL ne’e) sente moras, nia tenta foti nuu tuda fali negosiante ne’e maibé la konsege,” Pedro Belo akresenta.
Dili, 12 Outubru 2021 – Xefe suku Kampung Alor, Alcina Carvalho dos Santos, husu ba foinsa’e feto no mane sira iha suku Kampung Alor, Dili, katak wainhira tuku 8 kalan ona ida-idak tenke tama ba nia uma hodi prevene konflitu oioin. Nia husu liuliu ba inan-aman ka família sira atu kontrola ida-idak nia oan nune’e labele sai beibeik ba estrada iha tempu kalan. “Favór ida husu ba inan-aman sira ne’e kalan tenke kontrola ita-nia oan sira ne’ebé mak joven hela ne’e feto ka mane, kuandu tuku 8 ka 9 kalan ida-idak iha nia uma ona. Labele gosta ba túr iha estrada, sai ba estrada tanba sei kria fali problema,” Alcina informa ba jornalista Timor News, ohin (12/10), iha nia knaar-fatin, Kampung Alor, Dili. Nia mós dehan katak foinsa’e sira tenke kuidadu saúde no prepara-an tanba sei lidera hikas Timor-Leste iha futuru. “Imi juventude rai ida ne’e nian, imi mak aban-bainrua lidera rai ida ne’e la’os ami. Tanba ne’e ita-boot sira tenke kuidadu saúde, karik eskola hotu ona entaun inan-aman tenke kontrola para aban-bainrua imi bele manán futuru. Husu ba inan-aman sira favór ida, oras ida tuku 8 (kalan) ne’e oan sira iha uma ona. Labele gosta mai túr iha estrada, labele gosta mai hemu lanu iha estrada, depois seguransa baku imi dehan seguransa mak sala fali […]. Ne’e oras deskansa,” nia dehan.
Dili, 27 Jullu 2021 – Relasiona ho pandemia Covid-19 liuliu variante Delta ne’ebé eziste barak ona iha NTT, Indonézia, no na’in-4 mós deteta ona iha Timor-Leste, nune’e, Komandante Jerál Polísia Nasionál Timor-Leste (PNTL), komisáriu Faustino da Costa hateten, fó ona orientasaun ba Komandante sira katak viajen Dili ba Kovalima no Dili ba Bobonaru PNTL sei pasa revista hodi identifika sé sidadaun ne’ebé halo viajen ne’e la’os orijen hosi munisípiu rua ne’e no laiha objetivu klaru entaun sei impede no haruka sira fila atu prevene hakat ilegál iha fronteira. “Ita prepara halo identifikasaun nune’e mós orientasaun fó ona ba Komandante sira katak viajen Dili ba Kovalima, Dili ba Maliana (Bobonaru) Polísia sei check sé sidadaun ne’e la’os orijen hosi munisipiu refere mak husu tuir nia objetivu viajen saida, nune’e buat ne’ebé mak akontese iha semana ida liu ba kotuk ita halo kapturasaun joven lubuk ida hosi Dili, Ainaru no Manatutu hakarak ba vizita família iha Maliana maibé laiha objetivu ida klaru entaun ita prosesa no haruka sira fila, impede sira-nia viajen ba Bobonaru,” dehan Faustino iha Kaikoli, Dili, tersa (27/7) ne’e, haktuir divulgasaun ofisiál PNTL. Nia akresenta, iha mós sidadaun na’in ida ne’ebé mak Polisia kaptura wainhira atu halo viajen ba Maliana lori ho kartaun kinur vasinasaun nian ne’ebé mamuk no hein atu prienxe de’it, sidadaun ne’e mós iha lista ema ne’ebé hatama ona osan ba kartaun kinur ne’e. “Hahalok ne’e konsidera krime ne’e falsifikasaun ida ne’ebé ita halo prosesu,” dehan Komandante.
Dili, 14 Outubru 2021 – Juliana Lafu nu’udar feto timoroan ida ne’ebé sente susar tanba durante forma família sira kompleta nesesidade bázika liuhosi peneira rai-henek loro-loron no fa’an. “Túr iha uma osan laiha, tenke mai baku rai-henek para kareta iha tula, kareta laiha hein de’it, araska loos […] semana ida ema hola ami-nia rai-henek dala rua ka tolu. Rai-henek nomor 2 ne’e $12 no nomor 1 ne’e $18 selae $20. […] Osan ne’e hodi hola foos, mina, labarik sira-nia hena,” Juliana Lafu informa ba jornalista Timor News ohin (14/10) iha mota Komoro, Dili. Juliana hateten katak nia ho nia la’en no oan na’in tolu loro-loron tau esperansa iha kareta ne’ebé baibain tama ba mota laran hodi sosa rai-henek. Nia husu ba parte Governu atu tún ba haree komunidade sira ne’ebé moris ho peneira rai-henek nune’e tetu hodi aloka apoiu ruma ne’ebé bele hakmaan sira-nia esforsu. “Imi konforme iha imi, sé hanoin ami ne’e fó netik buat uitoan foos ka saida de’it para tulun ami,” nia dehan.
Dili, 26 Maiu 2021 – Diresaun Nasionál Metereolojia no Jeofízika (sigla portugés DNMG) informa katak orsida (26/5) kalan Timor-Leste sei experimenta fenómenu astronómiku ida hanaran ‘Eklipse Lunar Totál’, signifika katak fulan sei mate iha minutu balu nia laran no fulan sei aprezenta kór mean totál. “Fenómenu Eklipse Lunar ne’e mosu wainhira planeta Terra (rai) pasa entre loro-matan no fulan nia klaran. Konsekentemente fulan sei haksumik-an iha mundu nia lalatak hodi hamosu fenómenu refere (Eklipse Lunar),” DNMG esplika liuhosi nia divulgasaun ohin (26/5). Eklipse Lunar Totál ne’e sei hahú mosu orsida kalan iha tuku 20:11:26 oras Timor-Leste, nune’e DNMG husu atu hotu-hotu la presiza pániku tanba fenómenu refere nu’udar fenómenu naturál ida.
Dili, 26 Maiu 2021 – Organizasaun Mundiál ba Saúde (OMS) iha Timor-Leste divulga informasaun infográfiku ida hodi temi katak loro-matan nia manas sei la prevene ema hosi virus corona. “Faktu: habai-an iha loro-matan ka iha temperatura aas liu 25c la prevene ita hosi moras virus corona (Covid-19),” OMS informa ida ne'e nu’udar faktu ida liuhosi inforgrafia refere. OMS esplika, ema hotu bele hetan moras Covid-19 la haree ba rai ka klima nia manas, hanesan nasaun balu ho klima manas maibé relata mós kazu Covid-19. Tanba ne’e, OMS iha Timor-Leste husu atu ida-idak nafatin proteje-an  liuhosi fase liman beibeik ho sabaun no bee, no labele kaer matan, ibun no inus, inklui kumpri regra prevensaun seluk tán.
Dili, 30 Jullu 2021 – Governu liuhosi Sekretáriu Estadu ba Komunikasaun Sosiál (SEKOMS), Merício Juvinal dos Reis Akara, iha sexta (30/7) ne’e iha resintu Palásiu Governu, Dili, fahe ona prémiu ba youtuber foinsa’e timoroan sira ne’ebé sai nu’udar manán-na’in ba kompetisaun ‘Content Creator’. “Governu kontente ho ita-boot sira hanesan sidadaun, joven ne’ebé mak iha kreatividade, kontribui ba ita-nia dezenvolvimentu nasaun liuhosi talentu ne’ebé ita-boot sira iha, kreatividade ne’ebé ita-boot sira iha. Tópiku ne’ebé mak ita-boot sira foti ne’e kontribuisaun sidadaun ninian, joven ninian ba ita-nia nasaun. Promove parte pozitivu nasaun ninian, inspira ita-nia sidadaun sira seluk, enkoraja ita-nia sidadaun sira para partisipa iha vasinasaun, atu mós fó promosaun ba maluk sira iha nasaun seluk atu mai vizita ita-nia rain no apresia ita-nia kultura, ita-nia fatin turístiku sira,” dehan Akara iha nia diskursu. Akara mós dehan katak Governu prontu atu fasilita nafatin foinsa’e sira-nia kreatividade, nune’e nia husu youtuber foinsa’e sira atu dezenvolve-an nafatin. Vensedór primeiru-lugár Joanico Exposto expresa nia sentimentu kontente ho prémiu ne’ebé nia hetan tanba motiva nia atu dezenvolve-an nafatin. “Ida ne’e hanesan apresiasaun boot ida mai ha’u atu motiva ha’u hodi halo content youtube ida ne’e di’ak liután,” dehan Exposto hafoin simu tiha prémiu. Parte júri informa katak hosi totál vídiu 80 resin ne’ebé aplikante sira submete, selesiona na’in-6 mak sai nu’udar mellór vídiu.
Dili, 25 Maiu 2021 – Liuhosi Diploma Ministeriál Nú. 34/2021 loron 19 fulan Maiu hosi Ministériu Ensinu Superiór, Siénsia no Kultura (MESSK) temi katak, Governu sei selu propinas semestre dahuluk tinan 2021 nian ho limite máximu to’o $150.00 ba kada estudante ativu iha ensinu superiór públiku no privadu hotu-hotu ne’ebé akreditadu. Diploma Ministeriál refere esplika iha arigu 2 katak, estabelesimentu ensinu superiór públiku no privadu sira tenke reembolsa valór propinas tuir estudante ida-idak nia totál osan selu to’o montante máximu ne’ebé limita ona mak $150.00. “Sé montante propinas ne’ebé atu devolve ba estudante ne’e inferiór hosi montante $150.00, estabelesimentu ensinu superiór responsável tenke transfere de’it motante ne’ebé efetivamente sei selu hosi estudante, no laiha direitu ba kualkér reembolsu valór eksedentáriu,” esplika iha artigu 2 nú. 3 hosi Diploma Ministeriál ne’ebé Timor News asesu ohin (25/5). Estudante universitáriu sira ne’ebé karik hetan bolsu estudu ruma ne’ebé inklui mós sira-nia propinas, sei la sai nu’udar benefisiáriu hosi apoiu isensaun pagamentu propinas ida ne’e, haktuir Diploma Ministeriál refere. Estudante universitáriu sira sei kontinua hetan apoiu isensaun pagamentu propinas refere iha semestre daruak tinan 2021 nian karik suspensaun aula prezensiál ne’e kontinua estende no tama to’o tempu ba semestre daruak nian.
Dili, 25 Maiu 2021 – Sentru Integradu Jestaun Krize (SIJK) relata ohin (25/5) katak rejista tán kazu infetadu Covid-19 foun na’in-198 no iha kazu mate ka óbitu na’in-1. Kazu foun 198 ne’e na’in-183 deteta iha munisípiu Díli no na’in-15 deteta iha munisípiu seluk, enkuantu kazu mate ida ne’e timoroan ho sexu mane no idade 35, nia hela iha aldeia Mota Ki’ik, suku Hera, Dili. “Tuir istória hosi família katak nia isin-manas ho me’ar durante semana rua ona iha uma, laiha istória moras seluk,” SIJK esplika kona-ba mate ne’e iha komunikadu imprensa ne’ebé divulga ohin (25/5). Iha mós pasiente rekuperadu foun hamutuk na’in-132 ne’ebé SIJK relata ohin, tanba ne’e pasiente Covid-19 ne’ebé oras ne’e baixa hela iha Timor-Leste hamutuk na’in-1666.
Dili, 17 Agostu 2021 – Ministériu Edukasaun, Juventude no Desportu (MEJD) liuhosi Gabinete porta-vóz Governu, informa ba públiku katak eskola sira iha munisípiu Dili taka fali hahú hosi 17 to’o 31 Agostu 2021. Gabinete porta-vóz Governu hato’o informasaun ida ne’e liuhosi infografia ne’ebé Timor News asesu ohin (17/8) ne’ebé temi, “Eskola sira iha Dili laran taka hahú loron 17 to’o 31 fulan-agostu tinan 2021”. Desizaun ida ne’e aplika tuir despaixu hosi MEJD ho númeru 42/G-MEJD/VIII/2021. Iha infografia, Governu kontinua husu ba hotu-hotu atu evita halibur malu iha grupu, mantéin distánsia, fase liman, uza máskara no simu vasina.
Dili, 27 Maiu 2021 – Governu liuhosi Ministru Obras Públika (MOP),  Salvador dos Reis Pires, akompaña hosi Prezidente Eletrisidade Timor-Leste (EDTL), Paulo da Silva, ohin (27/5), lansa ona fatuk dahuluk ba projetu konstrusaun liña distribuisaun enerjia eletrisidade baixa no media tensaun ba suku Rairobo, postu-administrativu Atabae, munisípiu Bobonaru. “Iha biban ida ne’e ita komesa lansa projetu eletrifikasaun nasionál ba suku sira seidauk asesu ba liña eletrisidade iha teritóriu tomak, suku 76 ne’ebé seidauk asesu eletrisidade,” dehan Ministru Salvador ba komunidade sira iha Rairobo iha serimónia lansamentu ne’e. Projetu konstrusaun liña eletrisidade ba Rairobo ne’e halo hosi kompañia Esmelia II Electric, Unip. Lda, ho montante orsamentu $411.806.78, no sei remata iha 02 Dezembru 2021. Ministru ne’e mós husu ba komunidade sira iha Atabae atu servisu hamutuk hodi suporta projetu eletrifikasaun refere.
Dili, 28 Jullu 2021 – Relasiona ho loron istóriku ne’ebé marka ezisténsia tinan 10 Movimentu Kamponezes Timor-Leste (MOKATIL) ohin (28/7) dezde harii iha tinan 2011, Eiz Líder Rezisténsia no nu’udar mós Protetór MOKATIL, Kay Rala Xanana Gusmão hato’o mensajen hodi husu ba kamponezes MOKATIL tomak atu labele lakon esperansa maibé tenke servisu maka’as nafatin hodi hamenus importasaun. “Ohin loron 28 Jullu tinan 2021 ita selebra ita-nia loron tanba MOKATIL hamriik iha tinan10 liubá. […] Hasa’e produsaun lokál ne’e presiza tebes tanba produsaun lokál mak bele fó osan ba ita no só wainhira ita prodúz barak mak ita bele hamenus importasaun ai-hán hosi rai-li’ur tanba importasaun hosi rai-li’ur lori ita-nia osan tomak ba rai-li’ur. […] Durante funu tinan 24 nia laran ita la hatene wainhira loos mak funu hotu, ita dehan iha tempu ne’ebé sei mai, sei mai. Tanba ne’e maluk sira hotu iha MOKATIL nia laran, labele lakon esperansa, labele lakon fé katak tempu sei mai, sei la’o, sei la’o, sei mosu. Iha tempu ne’ebá ne’ebé sei mosu, ita sei ko’alia kona-ba área lubuk ida ne’ebé MOKATIL bele esplora hodi loke tán oportunidade ba ita kamponezes sira. Iha buat barak, uitoan iha ne’e hatudu daudauk ita bele prodúz saida, ita bele prodúz buat seluk tán. Dalaruma ita ba sosa Dellos ita dehan oh ne’e juice ne’e mak hudi, ita iha hudi, hudi barak. Ita haree oh ida ne’e jeruk, ita iha, ita iha buat barak, ita bele halo, tempu sei to’o atu ita halo,” dehan Xanana, tuir vídiu-informativu ne’ebé Timor News asesu ohin iha MOKATIL nia divulgasaun. Xanana akresenta katak importante tebes atu hotu-hotu ne’ebé iha MOKATIL laran kria ambiente saudável no unidu hodi bele la’o ba oin. “Tenke tau iha ita-nia ulun katak futuru ba dezenvolvimentu ekonómiku sustentável iha ita-nia liman laran, iha MOKATIL nia liman, tenke tau iha ulun. Hosi ha’u imi-nia maun ida, haku’ak boot no hadomi tomak, Kay Rala Xanana Gusmao,” ikus hosi Xanana nia mensajen.
Dili, 27 Maiu 2021 – Primeiru-Ministru, Taur Matan Ruak husu ba sidadaun hotu-hotu atu respeita Polísia sira ne’ebé hala’o sira-nia knaar hodi kontribui ba estabilidade iha Timor-Leste. “Husu ba sidadaun sira para respeita ita-nia polísia sira, labele tuda sira, tanba iku-ikus ne’e la’os tuda no trata de’it ita-nia polísia sira maibé tuda mós ita-nia ambulánsia, médiku sira [...]. Ita-nia nasaun bele ki’ik bele kiak, maibé ita-nia povu ida sivilizadu, sivilizasaun hanorin ita respeita ne’e importante [...]. kuandu respeita laiha ne’e anarkizmu violénsia sei buras iha ita-nia rain,” dehan Primeiru-Ministru iha kinta (27/5) ne’e hafoin hasoru malu ho Prezidente Repúblika Franscisco Guterres Lú Olo iha Palásiu Prezidensiál, Dili. Kona-ba kazu baku vendedór nuu iha Tasi Tolu, Primeiru-Ministru hateten katak nia lamenta tebes, nune’e nia fó ona orientasaun ba Komandu Polísia Nasionál Timor-Leste (PNTL) atu halo prosesu investigasaun.
Dili, 27 Maiu 2021 – Diresaun Nasionál Meteorolojia no Jeofízika (DNMG sigla portugés) Timor-Leste husu ba públiku atu tau atensaun ba laloran no anin boot ne’ebé oras ne’e akontese iha fatin ne’ebé de’it, hodi evita-an hosi risku sira. DNMG mós husu ba peskadór ka sé de’it mak hala’o atividade iha tasi-laran atu kuidadu ka tau atensaun nafatin ba laloran tasi ne’ebé boot. “Husu ba komunidade sira iha teritóriu Timor laran hotu [...] prinsipalmente ba maluk peskadór sira atu toma atensaun ba eventuál ida ne’e, hadook-an hosi fatin risku (ai-hún boot, tasi-ibun no seluk tán) atu nune’e bele evita hosi dezastre ne’ebé ita hotu la espera,” informa ofisialmente hosi DNMG liuhosi nia boletim ohin (27/5) kona-ba kondisaun klima ne’ebé válidu to’o 29 Maiu. DNMG mós husu ba Unidade Polísia Marítima (UPM) sira ne’ebé halo patrullamentu iha tasi kosta súl no movimentu transporte aéreo, atu nafatin tau atensaun ba eventual laloran no anin boot ne’e.
Dili, 13 Agostu 2021 – Komunidade iha suku Uma-Kaduak, munisípiu Manatutu, husu ba Governu atu aselera prosesu konstrusaun moru hodi hale’u fatin turizmu One Dollar Beach ne’e atu komunidade sira bele hahú hikas negósiu. Xefe suku Uma-Kaduak, Fermino Ribeiro da Cruz hateten, konstrusaun moru ne’e halo komunidade sira-nia atividade negósiu iha One Dollar Beach paradu kleur ona, nune’e, sira la hetan rendimentu ruma loro-loron hodi hatán ba nesesidade. “Moru ne’ebé hale’u One Dollar Beach ne’e estudante Dom Bosco nian mak halo. To’o agora komunidade sira seidauk hela iha ne’ebá tanba konstrusaun seidauk hotu. […] Komunidade sira preokupa tanba durante halo konstrusaun iha ne’ebá sira la halo negósiu, uluk ne’e sira hetan rendimentu hosi fatin ne’ebá (One Dollar Beach), maibé tanba halo tiha konstrusaun iha ne’ebá entaun sira mós la hetan rendimentu hosi fatin ne’ebá. […] Nu’udar Xefe suku, ha’u rekomenda ba Governu atu aselera lalais konstrusaun moru ne’e para komunidade sira bele halo fali negósiu no depois para bele atrai ona turista sira,” dehan Xefe suku ba Timor News, ohin (13/8) via telefone. Nia akresenta, komunidade sira iha suku Uma-Kaduak mós husu ba Governu katak wainhira konstrusaun iha One Dollar Beach remata, sira mak tenke sai na’in ba fatin turizmu ne’e hodi halo negósiu. “Uluk komuniadade sira hato’o ona pedidu ne’e ba iha Eiz Sekretáriu Estadu Formasaun Profisionál no Empregu, Ilidio Ximenes uluk sei asume hela kargu ne’e, katak wainhira halo konstrusaun ba fatin turizmu ne’e hotu komunidade negosiante sira aban-bainrua sira mak sei sai na’in ba iha fatin ne’ebá,” Xefe suku salienta.
Dili, 28 Jullu 2021 – Konsellu Ministru hala’o sorumutuk ohin (28/7) iha Palásiu Governu, Dili, no deside hodi mantéin impozisaun Serka Sanitária iha munisípiu Dili to’o 12 Agostu 2021, no impoin mós iha munisípiu Ermera hahú aban (29/7) to’o data ne’ebé hanesan, haktuir komunikadu ofisiál divulga hosi parte Governu ohin (28/7). Desizaun refere Konsellu Ministru foti hafoin rona tiha aprezentasaun hosi Sala Situasaun Sentru Integradu Jestaun Krize iha sorumutuk ne’e kona-ba evolusaun pandemia Covid-19 iha Dili no Ermera. Tanba ne’e, Governu kontinua bandu sirkulasaun ema sira nian entre Dili no Ermera no sirkunskrisaun administrativa sira seluk, exetu iha kazu hirak ne’ebé nia fundamentu forte tanba razaun sira seguransa públika, saúde públika, asisténsia umanitária, manutensaun ba sistema abastesimentu públiku ka razaun seluk ne’ebé presiza atu hala’o ba interese públiku nian. Proibisaun ne’e la inklui movimentu hosi individuo sira ne’ebé komprova vasinasaun kompleta kontra Covid-19 no mós ba labarik sira ho idade tinan 6 mai kraik.
Dili, 26 Maiu 2021 – Governu deside mantéin implementasaun serka sanitária iha munisípiu Baukau, Díli no Kovalima to’o tuku 23:59 loron 01 fulan Juñu tinan 2021, no impoin mós iha munisípiu Bobonaru no Vikeke hahú aban (27/5) to’o data ne’ebé hanesan mak 01 Juñu 2021. Governu aprova projetu Rezolusaun kona-ba impozisaun serka sanitária ne’e hafoin rona tiha aprezentasaun hosi Koordenadór sira Sentru Integradu Jestaun Krize (SIJK) nian kona-ba situasaun epidemiolójika Covid-19, iha enkontru Konsellu Ministru ne’ebé hala’o ohin (26/5)  iha Ministériu Finansa, Dili. Enkuantu iha Dili, Governu kontinua mós impoin konfinamentu obrigatóriu to’o loron 01 Juñu, nune’e bandu nafatin sirkulasaun ema sira nian entre munisípiu lima ne’e no bandu mós sirkunskrisaun administrativa sira seluk, exetu iha kazu hirak ne’ebé ho ninia fundamentu forte tanba razaun seguransa públika, saúde públika, asisténsia umanitária, manutensaun hosi sistema abastesimentu públiku, ka razaun forte seluk ba interese públiku nian.
Dili, 28 Maiu 2021 – Relasiona ho informasaun ne’ebé espalla iha mídia sosiál katak Virgilio da Costa Silva ho idade 26 mate hafoin simu vasina AstraZeneca, tanba ne’e Ministériu Saúde (MS) halo ona verifikasaun no klarifika katak matebian Virgilio seidauk simu vasina AstraZeneca. “Ekipa Sentru Saúde Komoro kontaktu direita ba família matebian refere, matebian nia inan informa katak matebian seidauk hetan vasina AstraZeneca-Austrália,” MS klarifika iha nia divulgasaun ohin (28/5). Atu asegura rumoris refere, MS esplika katak parte MS nian mós buka-tuir dadus relasiona ho matebian Virgilio iha sistema rejistu online no manuál vasinasaun nian maibé naran la rejistu iha sistema laran. “Signifika katak realidade matebian seidauk no la hetan duni vasina refere,” MS akresenta.
Dili, 28 Maiu 2021 – Parlamentu Nasionál liuhosi sesaun plenária extraordinária ne’ebé hala’o ohin (28/5), autoriza ona Prezidente Repúblika, Francisco Guterres Lú Olo atu estende Estadu Emerjénsia (EE) ba da-14, ho votu afavór 35, kontra 0 no abstensaun 21. Molok hakat ba votasaun, Parlamentu Nasionál ohin halo diskusaun naruk no rona mós diskursu hosi Primeiru-Ministru, Taur Matan Ruak kona-ba pedidu estensaun EE ne’e. Iha sesaun plenária ne’e, Prezidente Repúblika, Francisco Guterres Lú Olo mós hato’o nia mensajen ba Parlamentu Nasionál liuhosi Deputada Lídia Norberta dos Santos, ne’ebé temi katak, "importante tebes atu implementa EE atu Governu bele kontrola no prevene Covid-19 ho di’ak liután".
Dili, 30 Jullu 2021 – Konsellu Ministru hala’o sorumutuk ohin (30/7) iha Palásiu Governu, Dili, no deside hodi impoin konfinamentu domisiliáriu jerál ka lockdown ba populasaun iha postu-administrativu Ermera no Railaku, iha munisípiu Ermera, hahú hosi 31 Jullu to’o 11 Agostu 2021. Komunikadu imprensa ofisiál hosi Governu haktuir katak, desizaun ne’e foti hafoin rona tiha aprezentasaun hosi Sala Situasaun kona-ba evolusaun Covid-19 iha Ermera. “Nune’e, impoin konfinamentu domisiliáriu jerál ba ema hotu ne’ebé mak hela ka oras ne’e iha hela munisípiu Ermera, ne’ebé tenke hela iha sira-nia uma ka iha sira-nia alojamentu temporáriu, ne’ebé inklui sentru akollimentu, exetu iha situasaun ne’ebé prevé iha diploma ne’e, liuliu ba razaun saúde, servisu, ba asesu ba sasán no servisu nesesidade dahuluk nian. La abranje ba impozisaun konfinamentu domisiliáriu individu ne’ebé komprova vasinasaun kompleta (doze rua) hasoru Covid-19,” esplika iha komunikadu imprensa ofisiál ne’e. Governu mós bandu sirkulasaun transporte públika iha área hotu munisípiu Ermera, bandu serimónia relijioza no atividade ka serimónia ne’ebé halibur ema barak.
Dili, 28 Jullu 2021 – Governu aprova projetu Rezolusaun ida hodi nomeia Guilhermina Filomena Saldanha atu asume kargu Prezidente Autoridade Munisipál Dili ba mandatu períodu tinan lima, hahú hosi data simu pose nian, haktuir komunikadu imprensa ofisiál hosi Governu ohin (28/7). “Aprova mós projetu Rezolusaun Governu nian ne’ebé aprezenta hosi Ministru Administrasaun Estatál, Miguel Pereira de Carvalho, hodi nomeia Guilhermina Filomena Saldanha ba Kargu Prezidente Autoridade Munisipál Dili, ba períodu tinan lima, hahú hosi data simu pose nian,” deskreve iha komunikadu imprensa ne'e. Projetu Rezolusaun refere aprezenta hosi Ministru Administrasaun Estatál, Miguel Pereira de Carvalho iha reuniaun Konsellu Ministru nian ne’ebé hala’o ohin (28/7) iha Palásiu Governu, Dili. Molok ne’e Guilhermina hetan valór di’ak liu duké kandidatu sira seluk iha teste eskrita atu hodi sai Prezidente Autoridade Munisipál Dili.
Dili, 31 Jullu 2021 – Polítika harii uma ba família kbiit-laek ne’ebé Governu implementa iha teritóriu nasionál jeralmente oras ne’e nia progresu atinje 3.7%. “Maske iha situasaun pandemia Covid-19, maibé Governu liuhosi Ministériu Administrasaun Estatál (MAE) ho Programa Nasionál Dezenvolvimentu Suku (PNDS) kontinua esforsa atu bele implementa, no daudauk ne’e progresu atinje 3.7%,” temi hosi divulgasaun ofisiál Gabinete Primeiru-Ministru ohin (30/7). Divulgasaun ofisiál ne’e dehan katak, ba faze dahuluk nian Governu sei harii uluk uma kbiit-laek hamutuk 1.252, no sei kontinua faze tuir mai fali iha tinan 2022 to’o 2025. Enkuantu persentajen hosi progresu konstrusaun uma kbiit-laek hosi kada munisípiu ne’e, Manufahi atinje aas liu ho 17.40% no tuir fali mak Likisá 8.40%, no seluk 6.18% ba kraik.
Dili, 11 Agostu 2021 – Diretór Diresaun Nasionál Transporte Terestre (DNTT), Natalino do Rosário hateten katak joven barak mak sa’e tiha mikrolete ho númeru 01 to’o 12 ne’ebé halo operasaun iha sidade Dili ne’e no lakohi selu wainhira tún ona iha fatin destinadu. Diretór ne’e dehan, dala-barak DNTT mós simu lamentasaun hosi mikrolete nia na’in sira katak pasajeiru balu sa’e tiha sira-nia mikrolete no lakohi selu wainhira tún ona. “Barak liu no dalaruma mikrolete nia na’in sira ne’e mai hato’o sira-nia lamentasaun sira ne’e. [...] Ita-nia komunidade sira ne’e liuliu barak mak joven sira ne’e, sa’e tiha ema-nia kareta depois kuandu tún ona lakohi selu ida. Ne’e barak akontese hanesan ne’e,” dehan Diretór DNTT ba jornalista Timor News ohin (11/8) iha nia knaar-fatin, Dili. Tanba ne’e, nia husu ba komunidade liuliu ba joven sira katak sa’e mikrolete sira iha sidade Dili ne’e tenke selu wainhira tún ona iha fatin destinadu. “Sira presiza ema selu para kareta aat karik ka mina (kombustível) laiha karik, sira presiza buat sira ne’e. (Kareta nia na’in) sira balu mai hato’o keixa iha ne’e katak (komunidade) sira sa’e tiha mikrolete, mai tún la’o liu tiha de’it lakohi selu ida. Ida ne’e la di’ak, tanba ne’e DNTT husu ita-nia populasaun hotu-hotu nia kompreensaun,” Natalino akresenta.
Dili, 10 Setembru 2021 – Governu liuhosi Ministériu Finansa (MF) hasai orsamentu hamutuk millaun $63,5 hodi konklui pagamentu ba kompañia hamutuk 188 ne’ebé sai nu’udar fonesedór ai-hán ba programa Sesta Bázika, tuir komunikadu imprensa hosi MF ne’ebé Timor News asesu ohin (10/9). Pagamentu hirak ne’e finaliza iha 09 Setembru 2021 hafoin realiza tán tiha pagamentu ba kompañia balu tuir pedidu hosi parte implementadór sira. MF esplika, pagamentu ba kompañia fornesedór sira ne’e MF realiza wainhira kompañia sira kumpri ona devér selu impostu rendimentu 0,5%. Ho ida ne’e, kompañia sira mós kontribui ona impostu ho totál hamutuk rihun $317,5.
Dili, 31 Maiu 2021 – Governu aprova projetu Rezolusaun ida ohin (31/5) hodi kontinua mantéin impozisaun konfinamentu obrigatóriu iha munisípiu Dili ba loron 14 tán. Projetu Rezolusaun refere aprova liuhosi enkontru Konsellu Ministru nian ne’ebé hala’o ohin (31/5) iha Ministériu Finansa ne’ebé lidera hosi Primeiru-Ministru, Taur Matan Ruak. “Iha munisípiu Dili mós mantéin nafatin impozisaun konfinamentu domisiliáriu jerál ba ema hotu-hotu ne’ebé mak hela ka oras ne’e daudauk iha hela munisípiu Dili, exetu tanba razaun sira ne’ebé uluk define tiha ona,” Governu akresente liuhosi komunikadu imprensa ne’ebé divulga ohin (31/5). Maibé, la bandu atu ema partisipa iha selebrasaun sira karris relijiozu no eventu kultu sira seluk, no iha mós alterasaun ida iha projetu Rezolusaun refere hodi autoriza sidadaun sira atu bele auzenta hosi sira-nia rezidénsia hodi realiza resenseamentu eleitorál.
Dili, 31 Maiu 2021 – Governu deside hodi renova deklarasaun estadu kalamidade iha Timor-Leste ba loron 60 tán, liuhosi projetu Rezolusaun ida ne’ebé aprova ona iha enkontru Konsellu Ministru nian ne’ebé realiza ohin (31/5) iha Ministériu Finansa, Dili. Governu foti desizaun refere ho esplikasaun katak tanba “haree ba akontesimentu bee-sa’e no inundasaun iha munisípiu Dili, iha dadeer rai-hún mutin loron 04 fulan Abríl tinan 2021, ne’ebé provoka hosi siklone tropikál Seroja”. Indonézia, 28 Jullu 2021 – Ministériu Saúde Indonézia deteta ona kazu Covid-19 variante Delta Plus iha provínsia Mamuju no Jambi, Indonézia, haktuir informasaun hosi CNN Indonézia. Tuir informasaun hosi péritu sira katak variante Delta Plus iha kapasidade transmisaun ne’ebé lalais liu. “Ami hakfodak katak variante Delta Plus ne’e mosu iha Jambi,” dehan Xefe Komisaun Covid-19, Jambi Nirwan Satria iha konferénsia imprensa ne’ebé halo iha kuarta (28/7) ne’e. Nirwan hateten, to’o oras ne’e hosi nia parte seidauk identifika loloos ema na’in hira mak infetadu variante Delta Plus no sira-nia kondisaun oinsá. “Maibé ami informa katak Jambi iha ona kazu variante Delta Plus, hanesan mós iha Mamuju,” nia akresenta. Variante Delta Plus hanesan tipu ida hosi virus SARS-CoV-2 ne’ebé koñesidu ho B.1.617.2.1 ka AY.1 no diferente ho variante Delta baibain. Nia iha kapasidade da’et ho lalais. Aléin hosi Indonézia, molok ne’e variante Delta Plus deteta ona iha Inglatera, EUA, Índia, Kanadá, Japaun, Túrkia, Polándia, Portugál, Rúsia, no Nepál. Organizasaun Mundiál ba Saúde haktuir, oras ne’e variante Delta Plus seidauk hamosu kazu maka’as maibé komunidade sira tenke toma atensaun nafatin ba nia konsekénsia transmisaun.
Dili, 31 Maiu 2021 – Komisaun Anti Korupsaun (sigla portugés CAC) aprezenta rezultadu monitorizasaun Sesta Bázika ba Ministériu Turizmu, Komérsiu no Indústria (MTKI) ohin (31/5) iha edifísiu MTKI Mandarin, Dili, no relata katak iha programa distribuisaun Sesta Bázika durante ne’e movimentu membru Governu inklui funsionáriu sira barak liu no ida ne’e implika ba despeza Estadu nian. “Movimentu hosi Ministériu balu ne’ebé la nesesáriu. Ekipa CAC observa movimentu membru Governu inklui funsionáriu sira ba distribuisaun Sesta Bázika barak liu. Situasaun ida ne’e komunidade sira mós hato’o lamentasaun no krítika relasiona ho movimentu boot hosi kargu polítiku sira, hahú hosi nível Ministru, Vise Ministru, Sekretáriu Estadu no Diretór Jerál sira inklui funsionáriu tékniku sira. Pur ezemplu: iha Maubara, munisípiu Likisá, númeru ekipa distribuidór programa Sesta Bázika to’o ema na’in-11, inklui movimentu iha munisípiu seluk,” Komisáriu Adjuntu CAC ba Asuntu Prevensaun no Sensibilizasaun Luis Sampaio relata rezultadu observasaun ida ne’e ba Vise Ministru Komérsiu no Indústria, Domingos Lopes Antunes. Hosi parte CAC nian konsidera katak ho movimentu boot sira ne’e implika ba despeza Estadu nian. “Mobilizasaun sira ne’ebé boot sei implika ba despeza Estadu nian,” temi iha divulgasaun ofisiál hosi CAC. Aléin hosi ne’e, iha mós deskobrimentu seluk tán ne’ebé CAC aprezenta ba Vise Ministru mak hanesan, ai-hán Sesta Bázika balu siin, dodook, fuhuk, dois, kuantidade menus, kritéria selesaun kompañia fornesedór Sesta Bázika ladún klaru, menus kompañia lokál nia partisipasaun, kompañia balu falsifika marka foos no seluk tán.
Dili, 02 Juñu 2021 – Austrália haruka tán vasina AstraZeneca hamutuk doze 10.000 mai Timor-Leste ne’ebé to’o ona ohin (02/6) iha aeroportu Prezidente Nicolau Lobato, Dili, hodi tulun Governu Timor-Leste kombate Covid-19. “Nune’e vasina AstraZeneca hamutuk ona doze 70.000 mak distribui hosi Austrália dezde fulan Maiu,” esplika iha divulgasaun ofisiál hosi Embaixada Austrália iha Timor-Leste. Akresenta iha publikasaun refere katak Austrália orgullu atu apoia Ministériu Saúde Timor-Leste hodi tau-matan ba pasiente sira, jere esforsu responde ba saúde públiku no hala’o kampaña vasinasaun.
Dili, 09 Agostu 2021: Primeiru-Ministru (PM), Taur Matan Ruak hateten katak Timor-Leste rejista númeru mal-nutrisaun aas iha sudeste aziátiku no mundiál, tanba ne’e presiza hotu-hotu servisu maka’as hodi redúz. “Timor-Leste rejista mal-nutrisaun aas iha sudeste aziátiku no mundiál, no ita hotu preokupa ba asuntu ne'e. Tanba ne'e, ita hotu tenke servisu maka'as hodi redúz númeru ne'e,” PM Taur dehan iha nia intervensaun wainhira lansa  programa Prémiu Nasionál ba Nutrisaun, ohin (09/8) iha City 8, Manleuana, Dili. PM mós enkoraja populasaun hotu-hotu iha Timor-Leste atu konsume ai-hán nutritivu sira. “Ha'u enkoraja povu hodi konsume barak ai-hán nutritivu, no Governu nafatin servisu hamutuk ho parseiru dezenvolvimentu sira hodi hadi'ak liután asuntu seguransa ai-hán no nutrisaun ba ita-nia oan sira,” dehan Xefe Governu ne’e. Nia akresenta tán katak atu kombate inseguransa ai-hán no nutrisaun presiza ema hotu nia esforsu no servisu hamutuk.
Dili, 16 Agostu 2021 – Prezidente Repúblika (PR), Francisco Guterres Lú Olo veta Dekretu Parlamentu Nasionál númeru 43/V, alterasaun dahuluk ba Lei Resenseamentu Eleitorál númeru 5/2016, 25 Maiu, hafoin Tribunál Rekursu deklara tiha inkonstitusionalidade ba artigu 17 númeru 2. Komunikadu imprensa ofisiál ne'ebé Timor News asesu ohin (16/8) hosi Prezidénsia Repúblika hateten, “iha 06 Agostu 2021 Tribunál Rekursu deklara katak artigu 17 númeru 2 hosi Dekretu Parlamentu Nasionál mak Inkonstitusionál. Iha komunikadu ne’e esplika tán katak, akordaun Tribunál Rekursu hateten, artigu 17 númeru 2 hosi Dekretu Parlamentu Nasionál konfronta ho artigu 38 hosi Konstituisaun, viola direitu ba klarifikasaun kona-ba finalidade ba dadus sira, enkuantu hakat liu direitu ba koñesimentu ba dadus pesoál, ne’e viola prinsípiu ba espesifikasaun ba finalidade no limitasaun ba uzu, ne’ebé hateten iha artigu 38 hosi Konstituisaun, introdúz restrisaun ne’ebé bele vulnera, ho dalan injustifikadu no ho forma la proporsionál, tuir direitu ne’ebé previstu iha artigu 38 Konstituisaun. Nune’e, akordaun Tribunál Rekursu nian deside katak artigu 17 númeru 2 hosi Dekretu Parlamentu la tuir Konstituisaun ne’ebé garante direitu ba liberdade, seguransa no integridade ema ida-idak ninian. Enkuantuu Dekretu Parlamentu Nasionál (PN) númeru 43/V alterasaun dahuluk Lei Resenseamentu Eleitorál aprova tiha ona ho unanimidade ho votu 62 iha Sesaun Plenária Parlamentu Nasionál ne’ebé hala’o iha 28 Juñu liubá.
Dili, 03 Juñu 2021 – Traballadór timoroan na’in-70 sei aranka ba servisu iha Korea Súl iha loron aban (04/6), tanba ne’e ohin (03/6) Sekretáriu Estadu ba Formasaun Profisionál no Empregu (SEFOPE) Alarico de Araújo halo despedida ho traballadór hirak ne’e hodi fó hanoin mós ba sira atu kuida saúde no kumpri nafatin regra prevensaun Covid-19. SEFOPE husu mós ba traballadór hirak ne’e  atu kumpri promesa katak ba servisu labele hasees-an hosi sistema hodi sai fali traballadór ilegál, no mós husu sira atu kontinua tau-matan ba família iha Timor-Leste ho osan ne’ebé sira hetan iha Korea Súl. Traballadór na’in-70 ne’e sei hetan uluk teste swab molok aranka ba Korea Súl, nune’e, wainhira traballadór ida nia rezultadu swab pozitivu ba Covid-19 entaun sei kansela nia viajen ba Korea Súl.
Dili, 29 Jullu 2021 – Akontese inséndiu ka ahi hán komunidade nia uma 400 resin iha merkadu Komoro, aldeia 03, Fatuhada, Dili, ohin (29/7) madrugrada. “Neste momentu tékniku sira no xefe aldeia, xefe suku, rekolla hela dadus, la’o hela, maibé provizóriu iha ita-nia estimasaun por-volta-de [vítima] uma-kain 400 resin, bele to’o 500, bele to’o ema rihun ida resin hanesan ne’e,” Vise Ministra Solidariedade Sosiál no Inkluzaun (MSSI), Signi Chandrawati informa ba jornalista sira hafoin observa tiha inséndiu ne’e. Tuir informasaun ne’ebé vítima sira hato’o katak, sira lakon sira-nia sasán tomak iha uma-laran, lakon sasán negósiu nian no balu lakon animál no transporte. Signi akresenta, parte Governu observa no prepara hela kondisaun no apoiu emerjénsia ba vítima sira provizoriamente. Vítima balu haktuir katak, inséndiu ne’e akontese tanba iha ema balu ho moras mentál ma sunu uluk hodi hada’et ba uma seluk.
Dili, 02 Juñu 2021 – Prezidente Repúblika, Francisco Guterres Lú Olo dekreta ona Estadu Emerjénsia (EE) ba da-14 ne’ebé tama iha vigór hahú ohin (02/6) oras 00:00 to’o 01 Jullu 2021 ho oras 23:59. Divulgasaun ofisiál hosi Prezidénsia Repúblika esplika, “estensaun EE ba da-14 ne’e mai ho fundamentu iha subsisténsia ba situasaun kalamidade públika”. Prezidente Repúblika dekreta EE ne’e hafoin Parlamentu Nasionál aprova tiha pedidu estensaun ne’ebé Governu propoin ba Xefe Estadu. Enkuantu deklarasaun EE ba da-14 ne’e abranje teritóriu Timor-Leste, nune’e sei parsialmente suspende direitu ba sirkulasaun internasionál, liberdade sirkulasaun no fixasaun rezidénsia, inklui direitu sidadaun nian balu tán, hodi fó biban ba asaun prevensaun Covid-19.
Dili, 02 Juñu 2021 – Ministériu Saúde (MS) informa katak hahú ohin (02/6) ba oin ema ne’ebé rekuperadu ona hosi moras Covid-19 no liu ona hosi izolamentu terapéutiku domisiliár (iha uma rasik) ka iha fatin ne’ebé Estadu prepara, wainhira atu desloka sai hosi ka tama ba serka sanitária la presiza halo Swab. “Maibé nafatin presiza hetan autorizasaun esepsionál hosi Diretór Sentru Integradu Jestaun Krize (SIJK),” MS akresenta iha nia divulgasaun ofisiál ohin (02/6). MS liuhosi SIJK esplika katak, atu prosesa autorizasaun esepsionál tenke hatudu sertifikadu alta hosi izolamentu, ne’ebé MS liuhosi ninia Pilár 7 fó ba ema rekuperadu hosi Covid-19.
Dili, 04 Juñu 2021 – Governu liuhosi Komisaun Interministeriál ba Planu Vasinasaun Kontra Covid-19 iha sexta (04/6) hala’o enkontru ida hodi halo planu kona-ba atu implementa vasina Sinovac doze dahuluk ne’ebé Timor-Leste hetan hosi programa COVAX. Aléin hosi planu implementasaun vasina Sinovac, enkontru ne’ebé hala’o iha Gabinete Vise Primeira-Ministra ne’e Komisaun Interministeriál haree mós ba planu hodi kontinua implementa vasina AstraZeneca ba faze daruak iha teritóriu Timor-Leste.
Dili, 09 Agostu 2021: Primeiru-Ministru, Taur Matan Ruak lansa programa Prémiu Nasionál ba Nutrisaun ho kategoria suku, grupu feto, grupu to’os-na’in, grupu juventude no grupu suporta inan, ohin (09/8) iha salaun City 8, Haas-laran, Dili. Iha diskursu, Xefe Governu ne’e dehan, programa refere implementa hosi Sekretariadu Nasionál SUN Movement Nasaun Unidu nian ho objetivu atu promove ezemplu no prátika di’ak internasionál sira ba mellora nutrisaun ho métodu avansadu ne’ebé bele adapta iha Timor-Leste. “Ita hakarak promove inovasaun, kreatividade no empreendedorizmu, ne’ebé envolve parseiru sira dezenvolvimentu nian iha implementasaun planu no medida oioin hodi kombate hamlaha no sub-nutrisaun,” Taur akresenta. Prémiu Nasionál ba Nutrisaun ne’e konta ho apoiu finanseiru $100.000.00 hosi World Food Program (WFP) no ho apoiu tékniku hosi Parseiru sira Dezenvolvimentu nian, nasionál no internasionál sira.
Dili, 29 Jullu 2021 – Prezidente Repúblika (PR), Francisco Guterres Lú Olo ohin (29/7) dekreta ona Estadu Emerjénsia (EE) ba dala-16 ba loron 30 tán ne’ebé sei vigora iha 01 to’o 30 Agostu 2021 tuir pedidu hosi Governu. Komunikadu imprensa ofisiál hosi Prezidénsia Repúblika haktuir, PR dekreta EE ne’e hafoin pedidu estensaun EE aprova tiha iha Parlamentu Nasionál. Nune’e estensaun EE refere sei parsialmente suspende direitu ba sirkulasaun internasionál, liberdade sirkulasaun no fixasaun rezidénsia, direitu reuniaun no manifestasaun, liberdade ba kultu, direitu ba edukasaun no direitu propriedade, direitu ba rezisténsia, no inisiativa ekonómika privada.
Dili, 07 Juñu 2021 – Provedoria ba Direitu Umanu no Justisa (sigla portugés PDHJ) hato’o rekomendasaun ba Komandante Jerál Polísia Nasionál Timor-Leste (PNTL) atu implementa norma tuir despaixu ne’ebé iha hodi bandu ajente PNTL sira lori armas wainhira la hala’o servisu polísia nian. “PDHJ rekomenda ba Komandante Jerál PNTL atu kumpre no implementa Normas ba uza armas iha PNTL hanesan despaixa nú. 290/CG-PNTL/IX/2016: Pontu b), proibidu ka labele lori ka utiliza armas wainhira la hala’o servisu polísia nian (folga, feriadu, lisensa saida de’it, tuir kursu, moras, partu etc),” PDHJ hato’o ida ne’e liuhosi komunikadu imprensa ne’ebé divulga ohin (07/6). Esplika tán iha komunikadu imprensa ne’e katak ajente PNTL nia deskolasaun servisu bele utiliza armas wainhira iha orden servisu ne’ebé klaru hosi nia Komandante ho asuntu servisu polísia nian.
Dili, 07 Juñu 2021 – Sentru Integradu Jestaun Krize (SIJK) ohin (07/6) relata kazu foun infetadu Covid-19 hamutuk ema na’in-24 ne’ebé kompostu hosi na’in-20 deteta iha Díli no na’in-4 deteta iha munisípiu seluk, mane na’in-15 no feto na’in-9. “Idade entre 12 to’o 59 iha na’in-23 no idade 60 ba leten ida na’in-1,” SIJK akresenta. Iha mós pasiente rekuperadu foun hamutuk na’in-194 ne’ebé SIJK relata ohin, nune’e totál ema pozitivu Covid-19 ne’ebé oras ne’e ativu ka baixa hela iha Timor-Leste hamutuk na’in-2332, enkuantu totál kumulativu kazu konfirmadu hamutuk 7764.
Dili, 07 Juñu 2021 – Vise Ministru Interiór (MI), António Armindo husu ba komunidade sira atu tau nafatin konfiansa ba instituisaun Polísia Nasionál Timor-Leste (PNTL) tanba nu’udar instituisaun Estadu nian. Nia hato’o asuntu ne’e ohin (07/6) hafoin hamutuk ho Komandante Jerál PNTL Faustino da Costa, hasoru malu ho Primeiru-Ministru no Ministru Interiór Taur Matan Ruak iha Faról, Dili, hodi relata situasaun rai-laran. Vise Ministru ne’e mós agradese ba krítika balu ne’ebé hato’o hosi sosiedade sivíl no públiku tomak kona-ba asaun sira ne’ebé oknum PNTL balu halo la tuir lei haruka. “Ita mós lakohi ita-nia instituisaun ne’e marka pasu hanesan ne’e de’it. Tanba ne’e presiza nafatin krítika para ita bele dezenvolve, sé la kritika ita hanoin buat hotu di’ak de’it,” dehan António Armindo.
Dili, 13 Agostu 2021 – Diresaun Nasionál Meteorojia no Jeofízika (sigla portugés, DNMG) kontinua husu ba populasaun atu nafatin tau atensaun ba mudansa klimátika liuliu anin ho velosidade forte ne’ebé bele influensia laloran tasi boot. “Alerta ba munisípiu hotu inklui RAEOA no postu Atauru liuliu rejiaun kosteira, velosidade anin akompaña ho rajada anin boot sei influensia mós laloran tasi boot. Velocidade anin iha rejiaun kosteiras: 16-32 km/h (moderadu-forte); iha rejiaun montañoza: 10-20 km/h (normal-moderadu); rajada anin rejiaun sentral inklui RAEOA no Lautén: 32-56 (moderadu-forte),” DNMG alerta liuhosi nia divulgasaun ofisiál ne’ebé Timor News asesu ohin (13/8). DNMG husu ba populasaun atu evita sunu rai arbiru tanba sei fó risku atu hamosu inséndiu, no ba viajante no peskadór sira atu tau atensaun ba situasaun sira ne’ebé bele influensia hosi anin.
Dili, 10 Agostu 2021 – Populasaun hamutuk 1.600 resin iha aldeia Bee-Dois, suku Kamea, postu-administrativu Kristu-Rei, munisípiu Dili, halerik hela ba bee-moos dezde tinan 1999 wainhira Timor-Leste seidauk ukun-an to’o agora. “Ami dezde 1999 ami bee-moos laiha to’o agora. […] Durante ne’e ami halerik hela de’it ba Governu maibé ida nunka atu tún mai halo buat ruma,” dehan Narsizu do Rego nu’udar komunidade ida iha aldeia Bee-Dois ba jornalista Timor News, iha tersa (10/8) ne’e iha aldeia refere. Iha fatin hanesan, Xefe aldeia Bee-Dois, Jose Pereira Cárceres de Carvalho mós akresenta problema ida ne’e, hodi dehan katak sira ba hasoru direita ona parte Governu nian maibé seidauk fó solusaun di’ak. “Aldeia Bee-Dois ho totál populasaun 1.600 resin. […] Ami halerik ba bee-moos ne’e la’os foin tempu ita ukun-an ne’e. Ami halerik iha Indonézia nia tempu kedas. To’o ita ukun-an tiha mós ami kontinua halerik ba bee-moos ne’e to’o agora. Ami halo kontaktu beibeik (ba Governu), ami direita ba hasoru, ikus mai nia rezultadu mak hanesan ne’e,” dehan Xefe aldeia ne’e. Nia husu ba Governu atu kanaliza bee ho di’ak ba sira-nia aldeia tanba komunidade sira ba kuru bee-moos to’o iha mota-ulun. “Komunidade  balu iha kbiit para bele sosa (bee) entaun nia sosa, tanke kareta nian ida $35. Ema ne’ebé mak kbiit laiha kuitadu tenke ba kuru to’o mota-ulun, buka bee para mate,” Jose akresenta.
Manufahi, 23 Jullu 2021 – Governu liuhosi Ministru ba Asuntu Kombatente Libertasaun Nasionál (MAKLN) Julio Sarmento ‘Meta Malik’ hamutuk ho Prezidente Konsellu Kombatente Libertasaun Nasionál (KKLN) Riak Leman no Autoridade munisípiu Manufahi, ohin (23/7), halo inaugurasaun ba uma veteranu dedikasaun luta tinan 24 ne'ebé oferese ba saudozu Agostinho Sarmento ‘Mau Tino’ iha Same, Manufahi. Uma ne’e nia prosesu konstrusaun finansia hosi Governu tuir planu polítika VIII Governu nian ne’ebé lidera hosi Eiz Xefe Estadu Maiór FALINTIL, Taur Matan Ruak. Objetivu hosi kontrusaun uma ba veteranu ho dedikasaun tinan 24 ne’e mak atu dignifika sira-nia luta ba independénsia nasionál, ne’ebé wainhira funu hotu iha 1999 fila mai vila-laran laiha kondisaun ba hela fatin.
Dili, 10 Juñu 2021 – Primeiru-Ministru, Taur Matan Ruak hato’o apelu ba sidadaun hotu-hotu atu kontinua mantéin respeitu no kooperasaun di’ak ho Polísia Nasionál Timor-Leste (PNTL) nu’udar instituisaun Estadu nian. “Buat ida ne’ebé ha’u hakarak apela ba komunidade tomak, povu tomak katak, ema ida mak sala ne’e, ema ida mak sala. [...]. Tanba ne’e, mantéin respeitu, mantéin kooperasaun di’ak ho instituisaun ita nian, tanba nia instituisaun ita nian. Hanesan mós ita-nia liman karik, liman-loos mak forsa armada, liman-karuk mak PNTL. Sira ne’e iha funsaun,” dehan Primeiru-Ministru ohin (10/6) hafoin hasoru tiha malu ho Prezidente Repúblika, Francisco Guterres Lú Olo iha Palásiu Prezidensiál, Dili. Xefe Governu ne’e mós husu ba PNTL atu kontinua hala’o knaar ho di’ak. “Maibé konserteza aktu hotu-hotu ne’ebé violentu ne’e ita hakribi”, Xefe Governu akresenta.
Dili, 10 Juñu 2021 – Komisaun Anti Korupsaun (sigla portugés CAC) rekomenda ba Ministériu Transporte no Komunikasaun (MTK) atu suspende provizoriamente operasaun ró-ahi Tranship II Gresik Indonesia ne’ebé MTK aluga atu hodi troka ró-ahi SUKSES no Berlin Nakroma ne’ebé avaria. CAC hato’o rekomendasaun ne’e hafoin Komisáriu Adjuntu ba Asuntu Prevensaun no Sensibilizasaun Luis de Oliveira Sampaio ho nia ekipa prevensaun korupsaun deskobre tiha iregularidade balu iha prosesu aprovizionamentu ba ró-ahi Tranship II ne’e wainhira hala’o inspesaun iha semana kotuk. “CAC estuda hela no kruza informasaun sira ne’e. Tanba prosesu sira la’o daudauk ne’e buat hotu sira halo tiha (lori tiha ró-ahi ne’e mai Timor halo tiha kontratu ho ró ne’e) depois mak foin halo prosesu selebra kontratu. Kontratu halo tiha ona mak foin orienta halo prosesu aprovizionamentu. Ida ne’e mak fatal liu,” dehan Luis Sampaio, haktuir informasaun ne’ebé divulga ofisiálmente hosi CAC ohin (10/6). Komisáriu ne’e akresenta, rezultadu inspesaun hosi MTK ba ró-ahi ne’e totalmente kontráriu ho rezultadu inspesaun ne’ebé CAC iha. “Entaun sira (MTK) koko ita! Mais ita nian ne’e kontráriu. Liuliu buat ida substánsia liu mak iha prosesu aprovizionamentu ne’e,” Sampaio dehan. Ró-ahin Traship II ne’e, CAC haktuir katak nia óleo suli hela nune’e perigozu tebes ba pasajeiru sira-nia salvasaun, no iha mós buat balu ne’ebé aat hela no kesi de’it ho tali.
Dili, 10 Juñu 2021 – Primeiru-Ministru (PM), Taur Matan Ruak hateten katak Timor-Leste nia preparasaun atu partisipa iha Expo Dubai 2021 ne’e hahú kedas iha tinan 2018 no ida ne’e nu’udar oportunidade atu projeta Timor-Leste nia poténsia ba nasaun sira iha médiu oriente, tanba ne’e laiha razaun atu kansela derepente. “Tuir ha’u-nia hanoin, sei laiha razaun ba ita hapara, ita mantéin prosesu ida ne’e tanba diskute kedas wainhira ha’u sai Primeiru-Ministru, primeiru hasoru mak konsul Líbanu, nia mak lori kedas ideia ne’e iha 2018, entaun tinan barak ona ita investe, tanba ne’e la fásil ita atu deside buat ne’ebé ita la’o dook ona, ita deside derepente kansela ne’e susar,” dehan PM Taur hafoin hasoru malu ho Prezidente Repúblika, Francisco Guterres Lú Olo ohin (10/6) iha Palásiu Prezidensiál, Dili. Xefe Governu ne’e mós akresenta katak Timor-Leste nia partisipasaun iha Expo Dubai ne’e sei halo ema koñese Timor-Leste di’ak liután.
Dili, Prezidente Repúblika (PR), Francisco Guterres Lú Olo hato’o nia apresiasaun ba joven sira hosi grupu Konservasaun Flora Fauna (KFF) tanba uza sira-nia kreatividade hodi dezenvolve ai-parapa iha Hera, Dili, sai fatin turístiku ne’ebé atrai ona entidade oioin to’o oras ne’e inklui PR rasik ho nia família. “Ha’u iha Dili rona de’it grupu joven, ne’ebé hola inisiativa hadi’a fatin ne’e hanesan tipu turizmu komunitáriu. Entaun presizamente iha tempu ida ne’e, ha’u mai ho ha’u-nia família rasik atu haree ho matan no apresia uitoan, saida mak ita-nia joven sira halo. Realmente ohin depois tama vizita fatin sira hotu, impresaun saida mak ha’u bele hatete iha ne’e? Ita-nia joven sira, iha sira-nia própria kapasidade, sira-nia espíritu kreativu ne’e iha, estudu kona-ba bee, ambiente sira halo para sai furak no sai di’ak teb-tebes,” dehan PR iha domingu (01/8) ne’e hafoin vizita tiha fatin turístiku ne’e iha Hera. Xefe Estadu ne’e akresenta katak, nia sei ko’alia ho Governu atu oinsá mak bele insentiva di’ak liután fatin ne’e no sira seluk mós hodi atrai turista sira. KFF hahú nia atividade hodi konserva no prezerva ai-parapa iha Hera dezde tinan 2014, ho voluntarizmu juventude sira nian, to’o ikus hetan apoiu hosi doadór Programa Dezenvolvementu Nasaun Unidu (sigla inglés UNDP) inklui hetan reseita hosi vizitante.
Dili, 02 Agostu 2021 – Governu liuhosi Vise Ministru Saúde, Bonifácio dos Reis hamutuk ho Reprezentante Organizasaun Mundiál ba Saúde (OMS) iha Timor-Leste, Arvin Mathur, ohin (02/8), lansa tratamentu saúde matan ba komunidade sira iha munisípiu Manufahi. Iha lansamentu Vise Ministru ne’e hateten katak saúde matan importante tebes ba sidadaun sira, tanba ne’e Ministériu Saúde koopera ho OMS hodi lori espesialista timoroan sira ba fó tratamentu ba komunidade sira iha Manufahi ne’ebé hetan problema iha matan, liuliu ba veteranu, katuas-ferik no sidadaun sira seluk mós. Nia akresenta, durante fó tratamentu doutór sira sei halo mós operasaun ba sé de’it mak presiza duni atu halo operasaun ba nia matan, enkuantu tratamentu ne’e sei realiza durante semana ida, hahú hosi ohin to’o sexta (06/8). Iha fatin hanesan, Reprezentante OMS kongratula Ministériu Saúde tanba lori ona doutór sira hakbesik ba komunidade iha munisípiu. Autoridade lokál liuhosi Administradór Munisípiu Manufahi Arantes Isaac agradese ba Governu no OMS iha Timor-Leste tanba lori ona doutór espesialísta besik ba komunidade iha Manufahi.
Manatutu, 10 Juñu 2021 – Governu liuhosi Ministru Agrikultura no Peska (MAP), Pedro dos Reis hamutuk ho Eiz Prezidente Repúblika, José Ramos Horta, ohin (10/6), halo lansamentu ba kolleta hare nakroma éktare 80 époka dahuluk nian iha área irigasaun Bulutu, suku Fatuk-Laran, postu-administrativu Laleia, munisípiu Manatutu. “Totál natar hamutuk éktare 496 ne’ebé mak ita uza adubu poc nasa harmonis ho super nasa, ita iha de’it demo área éktare 80 ho polítika VIII Governu nian ida ne’e mak servisu Ministériu Agrikultura no Peska nian,” dehan MAP. Enkuantu Eiz Prezidente Repúblika, Ramos Horta, iha okaziaun ne’e hateten, sobrevivénsia no agrikultura la’os kona-ba foos de’it maibé iha mós ai-hán seluk no hakiak animál sira, tanba ne’e nia espera katak produtividade hosi parte ministériu nian sa’e maka’as.
Dili, 04 Agostu 2021 – Prezidente Forum Karidade Humanitária Timor-Leste (FKHTL), Miguel da Silva Ornai, hateten katak FKHTL harii rasik ona uma hamutuk 8 ba oan-kiak, feto-faluk ka kbiit-laek sira dezde tinan 2017. Informasaun ne’e Miguel hato'o ba jornalista Timor News ohin (04/8), iha Kaikoli, Dili. Miguel da Silva haktuir, FKHTL la’os harii de’it uma, maibé apoia mós sasán no osan ba oan kiak sira ne’ebé moris la dignu. “FKHTL harii iha 2017 to’o agora tinan 5 ona. Ita halo ona uma ba feto-faluk, oan-kiak no kbiit-laek hamutuk 8 no ajuda ona sasán ho osan ba oan-kiak no kbiit-laek sira hamutuk 255. Uma ualu ne’e ita halo iha munisípiu Aileu, Likisá, Ermera no mós Dili rasik, ajuda oan-kiak sira hanesan ohin 255 ne’e mós ajuda ai-hán sira, sasán uma laran no mós osan, no iha Dili iha 2017 ita ajuda ema 50, iha 2018 iha Aileu ita ajuda 63, 2019 iha Likisá ita ajuda ema 52, iha tinan kotuk 2020 ita halo iha Dare ita ajuda oan kiak 50, no foin daudauk tinan ne’e ita halo iha suku Madohi, aldeia Naroman, oan-kiak, feto faluk no kbiit-laek hamutuk na’in-16,” Miguel informa. Nia dehan katak, FKHTL halo karidade hirak ne’e ba kbiit-laek sira tanba Timor-Leste ukun-an tinan 10 resin ona maibé ema barak sei moris ho susar no mukit tebes, no FKHTL nia membru grupu sira mak tau hamutuk rasik materiál no osan uitoan-uitoan hodi harii uma inklui apoia sasán, no prosesu konstrusaun uma hirak ne’e membru FKHTL rasik mak halo. “Ami nia kelebihan mak ami-nia forsa espíritu voluntáriu mak boot. FKHTL laiha emprezáriu ida, ema riku ida iha laran, laiha donor, laiha parseiru. Ne’e servisu voluntáriu. FKHTL nia membru grupu hamutuk 27,  ami halo uma wainhira ami-nia grupu sira ne’e soe batako hamutuk, soe simente hamutuk, soe osan uitoan-uitoan. Ami-nia liafuan ida ne’ebé sempre inspira ami mak dehan katak mai ita hamutuk tau sentavu 5 hodi hamaran oan kiak nia mata-ween iha loron ida,” Miguel haktuir. Nia dehan tán katak, sé Governu mak apoia FKHTL, tinan ida sira bele halo uma neen ka hitu ba oan-kiak sira.
Díli, 27 Outubru 2021 – Ministra Saúde (MS), Odete Freitas Belo hamutuk ho Ministru Edukasaun Juventude no Desportu (MEJD), Armindo Maia, Enkaregadu Negósiu Embaixada Estadus Unidus Amerika iha Timor-Leste, Tom Daley, Reprezentante OMS Interinu, Dongbao Yu no mós Reprezentante Unicef, Bilal Aurang Zen Durrani, ofisialmente lansa aplikasaun vasina kontra Covid-19 ho tipu Pfizer ba labarik ho idade tinan 12 to’o 17, ohin (27/10), iha eskola Ensinu Báziku Sentrál (sigla portugés, EBC), Siklu 30 30 de Agosto, Díli. Ministra Odete hateten katak hafoin simu tiha vasina Pfizer doze dahuluk, sei hein fali to’o loron 21 mak bele simu tán doze daruak. “Vasina ne'e sei fó ho 0.3 ML kada doze, nune’e, la hanesan ho vasina AstraZeneca no vasina Sinovac, maibé fatin ne'ebé mak sona hanesan katak iha ita-nia kabas," Odete esplika. Ministra apela ba estudante no mós manorin sira atu suporta kampaña vasinasaun ho vasina tipu Pfizer ba labarik sira hodi luta hasoru Covid-19.
Dili, 10 Juñu 2021 – Prezidente Repúblika, Francisco Guterres Lú Olo lansa ona livru ho títulu ‘Buibere Hamriik Ukun Rasik-An’ ohin (10/) iha Palásiu Prezidensiál, Dili, ne’ebé sai nu’udar livru importante ida hodi sura istória luta barani feto sira nian iha pasadu. “Ho laran ksolok tebes no orgullu boot mak ha’u lansa ohin obra importante ida, la’os de’it ba ita-nia feto aswa’in sira, maibé ba mós ita hotu-hoti, jerasaun ohin nian no aban-bainrua nian. Livru sura istória luta barani feto sira nian lansa iha Palásiu Prezidensiál Nicolau Lobato asosia ho data importante tebes ida iha ita-nia Luta Libertasaun Nasionál: Levantamentu Marabia, iha 10 Juñu 1980. [...] Istória sura iha livru ‘Buibere Hamriik Ukun Rasik-An’ haree ba pasadu ida ne’ebé nakonu ho barani, determinasaun no dedikasaun, maibé ho mós halerik oioin ne’ebé sei hakanek hela sobrevivente sira,” dehan Prezidente Repúblika iha nia diskursu. Xefe Estadu ne’e akresenta katak livru refere prodúz ho inisiativa hosi Organizasaun Populár da Mulher Timor (OMPT), maibé reflete feto hotu-hotu nia kontribuisaun ba luta hahú hosi 1974 to’o 1999. “Tanba ne’e, livru ‘Buibere Hamriik Ukun Rasik-An’ iha dimensaun nasionál, ho valór sosiál, polítiku, istóriku no edukasionál aas tebes ba jerasaun hotu-hotu,” Lú Olo dehan.
Dili, 11 Juñu 2021 – Loja Zhuang Happy Life MiniMarket, Lda., halo manipulasaun ba data validade produtu ho marka Kraft Cheddar, tuir Autoridade Inspesaun no Fiskalizasaun ba Atividade Ekonómika, Sanitária no Alimentár (AIFAESA) I.P relata ohin (11/6) liuhosi nia divulgasaun ofisiál. “Asaun manipulasaun ne’e identifika hosi inspetór sira wainhira halo inspesaun no fiskalizasaun ba loja refere iha kinta (10/6),” temi iha divulgasaun ne’e. AIFAESA mós relata, kompradór balu hato’o ba inspetór sira katak sira sosa produtu iha loja ne’e maibé wainhira konsumu sente sabór la hanesan baibain, ho nune’e ekipa inspetór sira verifika no identifika katak iha duni manipulasaun ba data validade produtu refere.
Dili, 05 Agostu 2021 – Estudante hosi Universidade Nasionál Timor Lorosa’e (UNTL) balu ne’ebé ativu hela sente triste tanba sira seidauk simu subsídiu pulsa ne’ebé Governu fó hodi uza ba aula online enkuantu sira-nia maluk estudante ativu balu simu tiha ona. “Seidauk (simu). Kolega sira seluk ami departamentu ida de’it ne’e barak hetan ona maibé ami kuaze barak seidauk. Ha’u sente triste tanba ami eskola online ne’e hakarak ka lakohi tenke hola pulsa hela de’it sedangkan agora hanesan ne’e inan-aman balu mós la servisu, depois atu hetan pulsa mós araska la halimar,” Jaquelina do Rego Ferreira hanesan estudante ida hosi UNTL hato’o informasaun ne’e ba jornalista Timor News iha kinta (05/8) ne’e iha kampus sentrál UNTL, Dili. Iha fatin hanesan, preokupasaun refere hato’o mós hosi estudante UNTL Abelita Pinto ho sentimentu triste tanba to’o agora nia kontinua sosa rasik pulsa hodi tuir aula online enkuantu subsídiu pulsa hosi Governu ne’e fahe ona maibé nia seidauk hetan. “Tanba saida mak nu’udar estudante hotu, balu hetan nusá mak balu la hetan. […] Estudante foun sira barak mós seidauk hetan. Nusá mak ami-nia kakak sira hetan no ami la hetan?,” Abelita kestiona. Tanba ne’e estudante sira husu atu Governu fahe subsídiu ne’e ho garantia katak estudante hotu-hotu tenke hetan. Sira mós husu ba Governu katak di’ak liu reativa ona aula prezensiál nune’e labele gasta beibeik osan ba pulsa hodi tuir aula online ho internet ne’ebé la kualidade.
Dili, 11 Juñu 2021 – Grupu produtór sira kuda produtu Baunilla éktare 36 iha tinan 2020 liubá iha suku Leimea Sorin Balun, postu-administrativu Letefoho, Ermera, maibé oras ne’e sira enfrenta problema merkadu nian mak produtu refere ladún folin no nia presu la estável liuliu durante pandemia Covid-19. “Sira hahú enfrenta problema ba merkadu ne’ebé mak hahú menus kompradór no presu ne’ebé mak la estável liuliu iha situasaun pandemia Covid-19,” temi iha divulgasaun ofisiál hosi Ministériu Turizmu, Komérsiu no Indústria (MTKI) sexta (11/6) ne’e. Problema refere grupu produtór sira hosi Letefoho hato’o ona ba Vise Ministru Komérsiu no Indústria Domingos Lopes Antunes wainhira sira hasoru malu iha sexta ne’e iha Madarin, Dili, inklui mós kona-ba sira ladún iha koñesimentu relasiona ho klasifikasaun ka kategoria kualidade baunilla nian A, B no C ho nia presu sira ne’ebé mak durante ne’e oferese hosi kompradór sira, no oinsá buka mós merkadu ba sira-nia produtu kokoa no pimenta. Hatán ba nia solusaun, Vise Ministru hateten parte MTCI sei kontakta kompradór Baunilla sira iha rai-laran hodi buka solusaun hamutuk.
Europa, 11 Agostu 2021: Klubu futeból Paris Saint-Germain (PSG) anunsia ofisialmente katak asina ona kontratu ba tinan rua ho jogadór eiz kapitaun klubu Barcelona, Lionel Messi, haktuir BBC News tersa (10/8). Lionel Messi to’o iha Paris, Fransa, iha tersa (10/8) ne’e hodi kompleta teste médiku no asina kontratu hodi muda ba PSG. “Ha’u haksolok tebes tanba iha oportunidade ida ne’e Lionel Messi hili atu tama iha PSG. Ha’u-nia ben-vindu ba Messi no mós nia família,” hateten Prezidente PSG Nasser al-Khelaifi. Prezidente PSG dehan, nia fiar katak Messi nia prezensa iha PSG sei halo istória no fó satisfasaun ba apoiante sira. Enkuantu PSG nia jogadór foun Lionel Messi hateten, nia hakarak tebes atu hahú ona nia kapítulu foun iha PSG. “Ha’u hakarak tebes atu hahú ona ha’u-nia kapítulu foun ida kona-ba ha’u-nia kareira foun iha Paris, ha’u hatene oinsá jogadór sira ho talentu oioin iha ne’e tanba ne’e ha’u hakarak tebes atu tama iha ekipa hamutuk ho sira,” dehan Messi. Jogadór foun PSG nian ne’e sei uza jersey ho númeru 30 no sei sai nu’udar jogadór avansadu hamutuk ho Neymar Junior, no Kylian Mbappe.
Bobonaru, 11 Agostu 2021- Polísia Nasionál Timor-Leste (PNTL), ho FALINTIL Forsa Defeza Timor-Leste (F-FDTL) liuhosi operasaun konjunta kaptura tán ema na’in-4 ne’ebé durante ne’e sai nu’udar autór prinsipál hodi fasilita membru grupu arte-marsiál sira hakat liu fronteira terestre hodi ba Indonézia ilegalmente. Komandante Polísia Unidade Patrullamentu Fronteira (UPF), superientendente Euclides Belo hateten, sidadaun hirak ne’e kaptura iha área Lebos no hosi aldeia Gole, suku Deodet, postu-administrativu Lolotoe, munisípiu Bobonaru. “Ohin iha oras tuku 02:00 ita-nia membru PNTL sira halo operasaun konjunta ho servisu koletiva, kaptura tán membru grupu arte-marsiál na’in-4 iha área suku Lebos ho inisiál EDR, NP, AM, no JB ne’ebé durante ne’e sai fasilitadór hodi lori ema hosi Lebos ultrapasa fronteira ilegalmente ba Indonézia,” informa Komandante UPF, Euclides Belo, ohin (11/8) iha Kuartél UPF Nuu-Badak, Bobonaru. Komandante UPF esplika, iha kapturasaun ne’e PNTL mós prende atributu arte-marsiál Persaudaraan Setia Hati Terate (PSHT) ho motorizada 2 ho marka Honda Verza no Yamaha Jupiter MX no lori kedas ba iha postu UPF Alto Lebos. “PNTL mós asegura ona motorizada rua hanesan evidénsia iha postu UPF Altu Lebos no agora daudauk sira na’in-4 iha hela sela detensaun UPF kompañia Alfa Tunubibi hodi halo prosesu identifikasaun hafoin entrega ba komandu PNTL munisípiu Bobonaru hodi halo investigasaun,” Euclides esplika. Euclides  Belo saliente suspeitu hirak ne’e viola Lei númeru 5/2017, loron 19 Abril, kona-ba rejime jurídiku prátika arte-marsiál no rituál sira, arma branka, inklui rama-ambon.
Likisá, 12 Juñu 2021 – Ministru ba Asuntu Parlamentár no Komunikasaun Sosiál (MAPKOMS), Francisco Pereira Jerónimo hamutuk ho Ministru Turizmu Komérsiu no Indústria (MTKI), José Lucas do Carmo da Silva, iha sábadu (12/6) ne’e, fahe apoiu umanitária ba komunidade hosi suku haat postu-administrativu Maubara, munisípiu Likisá, mak hanesan suku Lisadila, Gisu, Vatu-Vou no Vatu-Boro. Apoiu umanitária ne’e simbólikamente membru Governu na’in rua entrega ba Xefe Suku sira no sei distribui hikas ba komunidade hosi suku haat ne’ebé afetadu hosi situasaun kalamidade ne’ebé akontese iha 04 Abríl liubá. Iha vizita ne’e, Ministru na’in rua mós partilla informasaun kona-ba importánsia hosi vasinasaun Covid-19 hodi prevene propagasaun virus mortál refere. Autoridade lokál sira ne’ebé marka prezensa iha fatin, hato’o agradesimentu ba MAPKOMS no MTKI tanba hakat to’o iha sira-nia fatin hodi fahe apoiu umanitária ba komunidade sira no partilla informasaun kona-ba vasinasaun.
Europa, 11 Juñu 2021 – Selesaun Itália hetan pontu tolu hafoin halakon tiha Túrkia ho score 3-0 hodi lidera provizóriu Grupu A iha jogu dahuluk Euro 2020 nian ne’ebé hala’o ohin (12/6) madrugada iha Stadio Olimpico, Roma. Iha minutu 45’ dahuluk laiha rezultadu golu ruma iha jogu refere. Iha ronde minutu 45’ daruak jogadór Túrkia halo sala own goal ida iha minutu 53’, nune’e Itália hetan golu ida. Iha minutu 66’ jogadór Itália Ciro Immobile hatama tán golu ida hodi muda score ba 2-0, no iha minutu 79’ Itália hetan tán golu ida liuhosi jogadór Lorenzo Insigne, nune’e score ikus to’o jogu ne’e remata mak 3-0. Jogu tuir mai nasaun rua ne’e sei kontra fali Wales no Suísa ne’ebé hamutuk hosi sira iha grupu A Euro 2020 ne’e.
Dili, 12 Juñu 2021- Ayoe Sutomo nu’udar Psikólogu ida hateten katak la’os violénsia ho fíziku de’it mak akontese ba feto sira ohin loron, maibé feto sira barak mak hasoru mós violénsia seluk hanesan seksuál no verbál liuhosi liafuan hodi fó impaktu psikolójiku ba sira nu’udar vítima. Haktuir hosi fimela.com, Sutomo hateten katak, tanba ne’e mak importante tebes atu inan-aman hanorin kedas oan-feto sira kona-ba konseitu respeita-an rasik, nune’e oan-feto sira bele hatene oinsá hili ema ne’ebé loos molok forma família hodi evita violénsia no oinsá kuida-an rasik sein depende ba ema seluk. “Dala-barak autór enfrakese tiha vítima sira, no halo vítima laiha forsa hodi hanoin katak ‘sé ha’u kontra ha’u orsida sei hamutuk fali ho sé’, vítima mós dala-barak hanoin katak nia dignidade laiha ona. Ida ne’e mak halo sira susar atu sai hosi ambiente violentu. Tanba ne’e mak importante tebes atu inan-aman sira hanorin oan atu respeita nia-an rasik wainhira nia sei ki’ik,” dehan Ayoe.
Dili, 12 Juñu 2021 – Sentru Integradu Jestaun Krize (SIJK) liuhosi nia komunikadu imprensa, informa ba públiku katak ema ne’ebé simu ona vasina kontra Covid-19 dala rua ka doze daruak nian bele ona halo sirkulasaun ho livre no la presiza hetan autorizasaun esepsionál hosi Diretór SIJK. “Ema ne’ebé simu ona vasina doze daruak hosoru virus SARS-CoV-2, naran vasina ida hosi hirak ne’ebé rekoñesidu hosi Organizasaun Mundiál ba Saúde, bele ona sirkula livremente tama ka sai hosi serka sanitária, no la presiza hetan autorizasaun esepsionál hosi Diretór SIJK,” temi iha divulgasaun ofisiál hosi Ministériu Saúde ohin (12/6). Ba ema ne’ebé seidauk simu vasina kontra Covid-19 dala rua, SIJK nafatin husu atu halo teste swab hosi hetan autorizasaun esepsionál atu bele halo movimentu sai hosi serka sanitária iha Dili.
Dili, 13 Agostu 2021 – Arsebispu Arkidioseze Metropolitana Dili, dom Virgílio do Carmo da Silva, hasoru malu ho Primeiru-Ministru, Taur Matan Ruak, ohin (13/8) iha Faról, Dili, hodi diskute kona-ba Igreja Katólika nia inisiativa atu harii Universidade Katólika iha Timor-Leste ne’ebé to’o oras ne’e sei hein hela lisensa ka legalizasaun hosi Ministériu Ensinu Superiór, Siénsia no Kultura (MESSK). Inisiativa refere, Dom Virgílio hateten katak, oras ne’e iha hela faze preparatóriu dokumentu iha MESSK, tanba ne’e, Universidade Katólika sei hahú hamriik wainhira hetan ona lisensa. “Ohin Kuaze semana rua ba kotuk Arkidioseze Dili, ami komesa aprezenta ami-nia dokumentu ba kriasaun Universidade Katólika Timor-Leste no tanba lia-anin ne’e, ema komesa konta ami-nia responsabilidade, partilla ida ne’e ho Exelénsia Primeiru-Ministru maske lisensa sei hein iha Ministériu Ensinu Superiór, Siénsia no Kultura (MESSK) sei estuda hela,” dehan Dom Virgílio hafoin remata enkontru ho Primeiru-Ministru Dom Virgílio mós hateten katak ideia atu harii Universidade Katólika ne’e hahú kedas iha tinan 20 ba kotuk. Enkuantu Primeiru-Ministru hato’o nia apresiasaun ba Igreja Katólika nia inisiativa ida ne’e tanba sei tulun Governu iha elevasaun kualidade ensinu superiór iha Timor-Leste.
Dili, 02 Agostu 2021 – Embaixadór Estadus Unidus Amérika (EUA), Kevin Blackstone hateten katak nia sei rezigna-an hosi nia kargu nu’udar Embaixadór EUA iha Timor-Leste. Liuhosi divulgasaun ofisiál hosi Embaixada EUA ohin (02/8), Blackstone la esplika razaun klaru maibé temi de’it katak “tanba sirkunstánsia pesoál urjente”. “Tanba sirkunstánsia pesoál urjente, ha’u sei rejigna-an hosi kargu Embaixadór no sei fila hikas ba Estadus Unidus iha inísiu fulan Agostu [2021] ne’e. Onra ida ba ha’u, iha ha’u-nia moris tomak mai serví hanesan Embaixadór EUA ba Timor-Leste no servisu hamutuk ho funsionáriu dedikadu, profisionál hosi Misaun EUA nian iha Timor-Leste. Laran di’ak timoroan sira nian impresiona ha’u no ha’u sei rai metin memória barak ne’ebé ha’u hetan durante ha’u-nia tempu iha ne’e,” dehan Blackstone liuhosi divulgasaun refere. Blackstone akresenta katak nia kontinua orgullu profundamente ho servisu Misaun EUA nian hodi hametin parseria no amizade entre EUA no Timor-Leste. Blackstone to’o iha Timor-Leste hodi hala’o nia knaar iha 04 Fevereiru liubá, nune’e nia hala’o misaun iha Timor-Leste seidauk to’o tinan ida.
Izrael, 13 Juñu 2021 – Parlamentu Izrael iha domingu (13/6) ne’e aprova Governu foun Izrael nian ne’ebé lidera hosi Naftali Bennett nu’udar Primeiru-Ministru, hodi hakotu Governasaun Primeiru-Ministru Benjamin Natanyahu ne’ebé lidera durante tinan 12 ikus ne’e. Iha votasaun ne’ebé Parlamentu Izrael hala’o iha domingu loro-kraik ne’e, Bennet konsege sai nu’udar vensedór ho apoiu votu 60 kontra 59 hosi totál membru Parlamentu 120, nune’e aprova ona formasaun Governu foun ida ne’ebé lidera fali hosi Bennet. "Governu foun ida ne’e hamiik hosi  koligasaun partidu ualu, nune’e iha akordu katak Naftali Bennett sei kaer pasta Primeiru-Ministru hodi troka Benjamin Netanyahu durante tinan rua ba oin," BBC haktuir. Povu Palestina konsidera Bennett nia lideransa nu’udar presaun ida ba sira no sei hadook liután esperansa rekonsiliasaun ho Izrael.
Bobonaru, 05 Agostu 2021 – Komandu Polísia Nasionál Timor-Leste (PNTL) liuhosi Unidade Patrullamentu Fronteira (UPF) iha semana ida ne’e kaptura tán joven na’in-7 ne’ebé tenta atu hakat liu fronteira ho ilegál hodi ba sa’e sintu arte-marsiál nian iha Indonézia. “Ohin dadeer ita-nia membru sira hosi UPF Kompañia Alfa postu-administrativu Tunubibi kaer joven na’in-2 ho ojek, no foin daudauk kaptura tán joven na’in-5 inklui ema ida fasilita hodi tama iha área ponte Nunura ne’ebé tenta ultrapasa fronteira ilegalmente ba Indonézia hodi sa’e sabuk (sintu),” Komandante UPF, Euclides Belo informa ohin (05/8) iha Kuartél UPF Nú-badak, Bobonaru. Euclides dehan, hosi sidadaun na’in-7 ne’e, na’in-2 entrega ona ba eskuadra PNTL Atabae no na’in-5 seluk entrega ona ba eskuadra PNTL Batugadé hodi halo identifikasaun, no sei entrega hikas ba ekipa saúde atu halo teste ba sira-nia saúde no sei submete ba kuarentena. “Ami nafatin esforsa hodi asegura fronteira no sidadaun ne’ebé tama ho dalan ilegál sei kaptura hodi prosesa tuir lei,” Euclides akresenta. Nia kontinua apela mós ba sidadaun hotu-hotu atu koopera ho parte seguransa iha fronteira hodi prevene transmisaun Covid-19 liuliu variante Delta hosi Indonézia tama mai Timor-Leste.
Bobonaru, 10 Agostu 2021 – Polisia Nasionál Timor-Leste (PNTL) liuhosi Unidade Patrullamentu Fronteira (UPF) iha Batugade hori-kalan (09/08) kaptura sidadaun timoroan na’in haat (4) iha fronteira terestre ne’ebé tenta atu hakat ba Indonézia ho ilegál. “Ita-nia membru sira hosi UPF Kompañia Alfa Postu Tunubibi kaer Joven na’in haat iha área mota laran hori-kalan iha oras tuku 23:00,  ne’ebé tenta atu hakat ilegalmente ba Indonézia liuhosi fronteira terestre,” relata Euclides Belo iha Kuartél UPF, Nú-badak, tersa (10/08) ne’e. Euclides hatutan tán katak sidadaun hirak ne’e unidade patrullamentu kaptura liuhosi operasaun ne’ebé halo iha  liña mean fronteira Timor-Leste ho Indonézia. Daudauk ne’e sira sei hetan investigasaun hosi UPF hafoin entrega ba Komandu munisípiu Bobonaru hodi halo investigasaun no sei entrega fali ba ekipa saúde Covid-19. Kona-ba asuntu fronteira, Euclides dehan katak nia parte nafatin esforsa servisu hamutuk ho parte seluk hodi asegura situasaun hakmatek iha liña fronteira no mós hodi garante liña fronteira sai fatin seguru ba ema hotu. Euclides Belo husu ba sidadaun hotu-hotu ne’ebé hela iha fronteira atu bele halo kooperasaun di’ak ho PNTL hodi kontribui ba seguransa públika.
Manufahi, 02 Agostu 2021 - Sarani Parókia Nossa Senhora de Assunção, postu-administrativu Same, munisipiu Manufahi, seidauk bele realiza inaugurasaun Igreja foun Same iha loron 15 fulan Agostu tinan ne´e tanba sira-nia preparasaun seidauk máximu. “Tuir planu inaugurasaun Igreja parókia Nossa Senhora de Assunção Same atu realiza iha loron Padrueiru parókia nian,iha fulan Agostu tinan ne´e,maibé seidauk bele realiza tanba preparasaun seidauk maximu, sei presiza halo konstrusaun hanesan uma tradisionál suku ualu iha areadór sira igreja nian, inklui preparasaun sira seluk ne´ebé seidauk remata, nune´e imposivel atu realiza iha fulan Agostu tinan ne´e,” dehan Padre Parókia Same Sabino Gama, segunda (02/08) ne’e. Padre Sabino hateten, preparasaun ne´e sei presiza tempu naruk,tanba ne´e igreja parókia Same seidauk deside tempu atu halo inaugurasaun, maibé wainhira sarani sira hotu-hotu badinas no kontribui hodi finaliza preparasaun ne´e entaun igreja refere bele inaugura iha tempu badak. Padre ne´e mós akresenta katak iha tempu badak bele realiza inagurasaun ba igreja foun ne’e, maibé tanba sarani balu sei ‘dukur’ imposivel tebes atu inagura iha loron 15 fulan agostu tinan ne´e.
Dili, 14 Juñu 2021 – Ministru Ensinu Superiór, Siénsia no Kultura (MESSK), Longuinhos dos Santos informa ba komunidade akadémika sira katak, atu reativa atividade prezensiál iha ensinu superiór públika no privada sira, dosente, estudante no funsionáriu sira presiza partisipa ativamente iha kampaña vasinasaun kontra Covid-19. “Ita iha ambisaun atu reativa fali atividade letiva prezensiál sira iha instituisaun hotu-hotu. Nune’e, atu konkretiza objetivu ida ne’e, presiza asegura katak maioria hosi 67.000 dosente, estudante no funsionáriu hosi instituisaun ensinu superiór públika no privada sira partisipa ativamente iha kampaña vasinasaun ida ne’e no hetan prosesu vasinasaun kompletu,” dehan Ministru Longuinhos iha nia diskursu ohin (14/6), iha serimónia lansamentu kampaña vasinasaun ho vasina SINOVAC, iha kampus Universidade Nasionál Timor Lorosa’e (UNTL), Dili. Nia akresenta katak komunidade akadémika ne’ebé atu hetan vasina, sei ba iha postu vasinasaun haat ne’ebé estabelese ona mak hanesan UNTL, Dili Institute of Technology (DIT), SEJD no Asosiasaun Xineza iha Timor-Leste.
Dili, 15 Juñu 2021 – Ministru Justisa (MJ), Manuel Cárceres da Costa simu iha audiénsia ohin (15/6) Brigadeiru Jenerál João Miranda ‘Aluc Descartes’ iha edifísiu Ministériu Justisa, Dili, ho objetivu hodi ko’alia kona-ba pedidu atribuisaun terrenu ka rai ba konstrusaun uma ba veteranu sira iha munisípiu Lautén. “Nune’e, Ministru Manuel husu ba parte veteranu sira atu bele submete lista veteranu hirak ne’ebé atu sai nu’udar benefisiáriu ba uma ne’ebé sei harii iha terenu ne’ebé sei atribui hosi Governu ba veteranu sira,” temi iha divulgasaun ofisiál hosi Gabinete MJ ohin (15/6). Enkuantu iha tinan kotuk Prezidente Repúblika, Francisco Guterres Lú Olo rasik defende no husu ba Governu atu harii uma ba veteranu sira tanba to’o oras ne’e veteranu sira seidauk iha hela-fatin ne’ebé dignu. “Sira-nia uma seidauk iha duni no tenke dignifika ba veteranu sira,” dehan Lú Olo, tuir informasaun ne’ebé Timor News divulga iha tinan kotuk.
Dili, 15 Juñu 2021 – Sekretaria Estadu ba Komunikasaun Sosiál (SEKOMS) sei lansa kompetisaun ‘Content Creator’ ba komunidade youtuber iha Timor-Leste iha fulan ida ne’e. Líder máximu SEKOMS Merício dos Reis Akara hato’o afirmasaun ne’e wainhira hasoru malu ho Koordenadór Youtuber Timor-Leste Abrão Monteiro ohin (15/6) iha sala reuniaun SEKOMS, Palásiu Governu, Dili. Akara afirma katak kompetisaun refere hanesan oportunidade ida hodi apoia joven sira ne’ebé mak iha kreatividade liuhosi prodúz vídiu ho tema oioin. Koordenadór Youtuber Timor-Leste apresia ho inisiativa ida ne’e no prontu atu partisipa iha kompetisaun refere. Enkuantu inskrisaun ba kompetisaun ne’e sei loke iha tempu besik.
Dili, 13 Agostu 2021- Jestór Nasionál Empreza Petrolífera Timor Resources, Filomeno de Andrade hasoru malu ho Primeru-Ministru (PM) Taur Matan Ruak, iha sexta (13/8) ne’e iha Faról, Dili, hodi diskute kona-ba prosesu perfurasaun Mina-Matan iha Suai ne’ebé sei realiza iha tinan ida ne’e. “Ami mai hato’o informasaun kona-ba atividade ne’ebé oras ne’e daudauk Timor Resources hala’o no mós dezafiu ne’ebé Timor Resources hetan. […] Daudauk ne’e tékniku espesialista  perfurasaun nian hosi rai-li’ur iha ona Kupan-NTT, Indonézia, hodi hein lisensiamentu espesiál hosi Governu Timor-Leste atu sira bele tama direita ba iha Suai hodi hala’o atividade perfurasaun nian, tanba tékniku sira ne’e seidauk tama mai Timor-Leste, nune’e mak atividade perfurasaun nian ne’ebé molok ne’e ajendadu ba iha  loron 21 fulan Setembru oin mai, maibé dada fali ba fulan Outubru,” dehan Filomeno de Andrade ba imprensa hafoin remata diskusaun ho PM. Nia akresenta, Timor Resources hein katak bele hetan lalais autorizasaun espesiál  ida hosi Governu atu tékniku sira iha NTT ne’e bele tama ba Suai hodi halo preparasaun atu fura mina-matan.
Dili, 02 Agostu 2021 - Sekretáriu Estadu ba Formasaun Profisionál no Empregu (SEFOPE) Alarico do Rosário, halo abertura ba kursu formasaun profisionál sertifikadu nivel I, II no III siklu 24 períodu tinan 2021, ohin (02/8) iha Salaun Sentru Nasionál Formasaun Profisionál (sigla portugés, CNFP), Bekora, Dili. Iha serimónia refere, Governante ne’e enkoraja joven sira hotu atu hakbesik-an ba sentru formasaun sira hodi aprende, nune’e bele hadi’a sira-nia koñesimentu iha área oioin ne’ebé ida-idak foti hodi bele kompete iha merkadu traballu rai-laran no mós rai-li’ur. Estudante ne’ebe agora daudauk atu tuir formasaun hamutuk ema na’in-179, kompostu husi mane na’in 114 no feto 65, mai husi munisipiu Dili no Munisipiu sira seluk iha Timor laran tomak. Área formasaun ne’ebé joven sira tuir mak hanesn Karpinteiru, Kustura, Informátika, Hidráulika, Pedreiru, Panifikasaun, Eletrisidade, Regrizerasaun/AC, Motus no Soldadura.
Aileu, 15 Juñu 2021 – Ministru ba Asuntu Parlamentár no Komunikasaun Sosiál (MAPKOMS), Francisco Pereira Jerónimo, iha tersa (15/6) ne’e, lansa ofisialmente vasinasaun kontra Covid-19 ho vasina AstraZeneca doze daruak iha munisípiu Aileu. Iha lansamentu, Ministru ne’e hateten, vasinasaun Covid-19 ne’e importante atu prevene propagasaun virus mortál ne’e iha komunidade nia leet. Ministru Francisco mós dehan, Governu sei la obriga populasaun ne’ebé lakohi simu vasina, maibé sei nafatin submete ba Swab test wainhira atu halo sirkulasaun. Enkuantu vasina AstraZeneca doze daruak iha Aileu ne’e sei fó uluk prioridade ba ferik no katuas sira ho idade tinan 60 ba leten no sira ne’ebé iha moras komobilidade tanba parte hirak ne’e mak iha risku boot ba infesaun virus corona, maibé vasinasaun tuir mai sei fó ba ema hotu-hotu.
Dili, 16 Juñu 2021 – Konsellu Ministru hala’o sorumutuk ohin (16/6) iha Ministériu Finansa, Dili, no deside hodi la renova impozisaun konfinamentu domisiliáriu jerál ba populasaun iha munisípiu Dili. “Konsellu Ministru deside ona hodi la renova impozisaun konfinamentu domisiliáriu jerál hosi populasaun munisípiu Dili nian,” temi iha komunikadu imprensa ofisiál hosi Governu. Maibé, hafoin rona tiha aprezentasaun hosi Sentru Integradu Jestaun Krize (SIJK) kona-ba pontu situasaun epidemiolójika iha Timor-Leste, Konsellu Ministru kontinua aprova projetu Rezolusaun ida hodi mantéin impozisaun serka sanitária iha munisípiu haat hanesan Baukau, Bobonaru, Kovalima no iha Díli mós ba loron hitu (7) tán. Tanba ne’e, ho impozisaun serka sanitária refere, bandu nafatin sirkulasaun ema sira nian entre munisípiu hirak ne’ebé temi ona iha leten, no sirkunskrisaun administrativa sira seluk, exetu iha kazu espesífiku hirak ho fundamentu forte.
Dili, 11 Agostu 2021 – Ministru Obras Públika (MOP), Salvador dos Reis Pires hateten, hosi nia parte halo ona alterasaun dahuluk ba Dekretu Lei 27/2010 hodi permite hikas empreza nasionál sira atu kompete iha projetu konstrusaun sivíl sira ne’ebé ho orsamentu dólar amerikanu millaun ida (millaun $1) ba leten. Alterasaun dahuluk ba Dekretu Lei refere hetan ona aprovasaun wainhira MOP aprezenta iha reuniaun ne’ebé Konsellu Ministru hala’o ohin (11/8) iha Palásiu Governu, Dili. “Dekretu Lei 27/2010 ne’e limita tiha ita-nia empreza nasionál, ita-nia setór privadu nasionál sira labele kompete (iha projetu konstrusaun sivíl) millaun $1 ba leten, depois millaun $1 to’o $7.5 ne’e ba de’it empreza internasionál. Maibé agora ita hasai tiha limitasaun ne’e, sira bele kompete iha kualkér montante konforme hosi sira, bele partisipa tuir kapasidade finanseira, esperiénsia no rekursu umanu ne’ebé iha,” dehan MOP hafoin remata reuniaun. Maibé nia dehan katak, alterasaun ba Dekretu Lei ne’e sei lori ba Prezidente Repúblika promulga tiha lai molok implementa.
Vikeke, 10 Agostu 2021 – Xefe Suku Liaruka, postu-administrativu Ossú, munisípiu Vikeke, Filomeno Soares informa katak suku Liaruka ne’ebé kompostu hosi aldeia hamutuk lima ho populasaun hamutuk 1.923 to’o agora halerik hela ba liña elestrisidade no estrada. “Ami-nia aldeia lima ne’e seidauk asesu ba liña eletrisidade no estrada. (Ida ne’e) difikulta ami no ami-nia oan sira, nakukun atu estuda la di’ak, no ami-nia movimentu hanesan ba merkadu ne’e labele tanba tempu udan estrada aat,” Xefe suku Liaruka informa ba jornalista Timor News ohin (10/8) via telefone. Filomeno akresenta katak, durante ne’e populasaun sira iha suku refere sunu de’it mina-rai hodi fasilita sira atu hala’o atividade iha tempu kalan. Kona-ba estrada, nia dehan katak, difikulta mós pesoál saúde sira atu halo viajen ba fatin ruma hodi atende pasiente. Tanba ne’e, Xefe suku Filomeno husu ba Governu atu labele ko’alia polítika ba sira-nia an de’it, maibé presiza haree mós komunidade nia moris iha área rurál sira. “Governante sira labele ko’alia polítika ba sira nian de’it. Haree mós povu ne’ebé mak iha área remota, tau-matan karik ba hotu-hotu la’os ba balu de’it,” dehan Filomeno.
Dili, 03 Agostu 2021 – Prezidente Komisaun Nasionál ba Eleisaun (sigla portugés, CNE), Alcino Barris afirma katak parte CNE preparadu ba eleisaun prezidensiál ne’ebé sei realiza iha fulan Marsu tinan 2022. “Preparasaun la’o di’ak teb-tebes,” dehan Alcino Barris hafoin hasoru malu ho Prezidente Repúblika Francisco Guterres Lú Olo, ohin (03/8) iha Palásiu Prezidensiál, Dili. Prezidente CNE ne’e akresenta katak eleisaun prezidensiál hodi hili Prezidente Repúblika Timor-Leste ba períodu tuir mai ne’e sei realiza duni iha fulan Marsu tinan oin. “Eleisaun sei akontese duni iha Marsu,” nia dehan. Enkuantu to’o oras ne’e kandidatu sira ne’ebé atu kompete iha eleisaun ne’e seidauk deklara ofisialmente hosi partidu ruma ka independente.
Likisá, 12 Agostu 2021 – Komandante Unidade Polísia Marítima (UPM), superintendente Basílio de Jesus hamutuk ho membru UPM kontinua kontrola atividade ilegál ba movimentu transporte públiku sira iha tempu kalan iha aldeia Watuboro, postu-administrativu Maubara, munisípiu Likisá, hodi halo mós pasa revista ba sidadaun sira ne’ebé viola regra Estadu nian. “Ita koloka membru UPM iha Watuboro hodi antesipa atividade ilegál sira ne'ebé lei bandu, ita kuntinua orienta membru sira iha postu hotu hodi reforsa halo patrullamentu hodi kontrola atividade ilegál hotu iha tasi no mós rai-maran," dehan Komandante Basilio, via telefone iha kinta (12/8) kalan. Basilio esplika katak UPM iha tarjetu durante halo operasaun mak atu identifika atividade ilegál hotu-hotu iha rai-maran no mós tasi. “Ita-nia tarjetu operasaun mak atividade ilegál sira hanesan infiltrasaun ilegál, negósiu ilegál, peska ilegál, droga, money laundry, tráfiku umanu no arma ilegál sira ne’e. Entaun aléin hosi ita halo patrullamentu iha tasi, halo mós rotasaun servisu iha rai-maran hodi kontrola sira ne’ebé tama ilegál mai hosi fronteira terestre”, nia afirma. Komandante UPM mós dehan katak molok ne’e sira kaptura membru grupu arte-marsiál ida ne’ebé lori lista naran ho fotografia hosi membru grupu arte-marsiál hamutuk na’in-29, inklui halo mós falsifikasaun ba kartaun vasinasaun ne’ebé deskonfia atu ba tuir seremónia graduasaun sa’e sintu arte-marsiál iha Indonézia.
Dili, 18 Juñu 2021 – Primeiru-Ministru, Taur Matan Ruak ohin (18/6) hasoru malu ho Prezidente Konsellu Administrasaun Eletrisidade Timor-Leste (EDTL) E.P., Paulo da Silva no Bee Timor-Leste (BTL) E.P., Carlos dos Reis, iha Faról, Dili, no husu ba parte rua atu implementa eletrifikasaun no sistema bee-moos iha illa Ataúru molok sai nu’udar munisípiu espesiál iha tinan oin. “Sua Eselénsia husu planu ba illa Ataúru, ohin partilla ho Sua Exelénsia katak tina ida ne’e projetu eletrifikasaun ita sei promove halo iha suku tolu,” dehan Prezidente EDTL. Enkuantu Prezidente BTL mós hateten, iha tinan ida ne’e BTL bele finaliza ona dezeñu sistema bee-moos ba Ataúru no hein katak bele lansa projetu konstrusaun hafoin tinan ne’e remata.
Dili, 18 Juñu 2021 – Primeiru-Ministru (PM), Taur Matan Ruak apela ba sidadaun hotu-hotu iha Timor-Leste atu partisipa iha prosesu kampaña vasina nasionál hodi salva ida-idak nia-an no atu bele fila hikas ba normalizasaun. “Apela ba inan-aman no populasaun sira atu partisipa iha prosesu kampaña vasina nasionál tanba ida ne’e fó dalan para ita bele, primeiru salva ita, segundu ita avansa fali ba normalizasaun, situasaun normalizasaun nian no hodi ida ne’e bele ajuda ita rekupera ita-nia ekonomia,” dehan PM ohin (18/6) hafoin simu tiha vasina AstraZeneca doze daruak iha Faról, Dili. PM Taur mós hato’o nia sentimentu kontente tanba nia dehan katak, iha semana ikus ne’e númeru partisipasaun iha vasina sa’e, nune’e Governu kontinua esforsa hodi tulun profisionál saúde sira ne’ebé determinadu iha servisu hodi salva ema nia vida.
Manufahi, 21 Juñu 2021 – Diretora Servisu Saúde Munisípiu Manufahi, Florencia Corte-Reál informa ohin (21/6) iha Manufahi katak, traballadór iha Sentrál Elétrika Betanu, Manufahi, na’in neen (6) ona mak pozitivu Covi-19. Diretora ne’e esplika, parte saúde deteta traballadór hirak ne’e liuhosi halo teste swab, nune’e oras ne’e pasiente Covid-19 hamutuk na’in-13 mak iha hela fatin izolamentu UNTL Polo Saúde Same. Nia subliña katak, parte saúde mós kontinua halo teste swab ba komunidade sira iha aldeia Loro, suku Betanu, ne’ebé hela besik iha Sentrál Elétrika Betanu.
Dili, 21 Juñu 2021 – Sekretáriu Estadu ba Juventude no Desportu (SEJD), Abrão Saldanha apela ba foinsa’e sira atu simu vasina kontra Covid-19 hodi bele normaliza hikas atividade desportiva no sosiál sira iha Timor¬-Leste. “Ha’u hakarak apela ba foinsa’e sira hotu iha Timor laran tomak ho konsiénsia tomak fó-an ba vasina atu nune’e bele proteje ita-nia an, ita bele fila hikas ba normalidade hodi halo atividade sira no animasaun iha ita-nia komunidade sira liuhosi atividadade desportu no atividade sosiál sira seluk ne’ebé ita joven sira hakarak,” SEJD hato’o apelu ne’e liuhosi vídiu-informativu ne’ebé divulga ohin (21/6). Nia dehan katak ohin loron mundu uza vasina hodi kontra Covid-19, tanba ne’e foinsa’e sira iha papél importante tebes hodi partisipa iha luta kontra Covid-19.
Dili, 21 Juñu 2021 – Sekretaria Estadu ba Protesaun Sivíl (SEPS) liuhosi nia líder máximu Joaquim Gusmão hamutuk ho ekipa, iha segunda (21/6) ne’e, fahe apoiu umanitáriu ne’ebé hetan hosi Chatolic Relief Service (CRS) ba família afetadu inundasaun hamutuk 529 iha suku Bekora, Dili. Totál númeru uma-kain afetadu 529 ne’e kompostu hosi aldeia ruma mak Klak-fuik hamutuk 198 no Kakeu-laran hamutuk 331. Joaquim Amaral iha biban ne’e hateten katak sasán ne’ebé apoiu ne’e kompostu hosi ai-hán no la’os ai-hán. Nia mós husu ba família ne’ebé seidauk hetan apoiu atu bele halo reklamasaun iha suku hodi bele simu hikas.
Dili, 21 Juñu 2021 – Ministra Saúde, Odete Freitas Belo hateten katak Minitériu Saúde planeia hela atu sosa vasina kontra Covid-19 ba ema ho idade menus hosi 18. “Agora ita atu haree oinsá atu kobre ita-nia alvu sira seluk hanesan idade menus hosi 18 ne’e ita atu fó vasina saida?,” dehan Ministra Odete ohin (21/6) iha Kaikoli, Dili. Odete Freitas akresenta, parte Ministériu mós konvida komisaun independente ida National Immunization Technical Advisory Group (NITAG) nian hodi tulun analiza vasina ida ne’ebé mak apropriadu no prontu atu bele sosa hodi aplika ba sidadaun sira ho idade menus hosi 18.
Dili, 03 Agostu 2021 – Taxa ezekusaun reál Fundu Covid-19 to’o iha loron 27 fulan Jullu tinan 2021 atinje ona millaun $94,1 ka 33% hosi totál orsamentu retifikativu alokadu hamutuk millaun $287.6, enkuantu taxa ezekusaun atuál ne’ebé inklui kompromisu no obrigasaun sira atinji ona 39%, haktuir komunikadu imprensa ne’ebé Timor News asesu hosi Ministériu Finansa ohin (03/8). “Taxa ezekusaun tuir klasifikasaun ekonómiku, aas liu mak iha kategoria Transferénsia Públika ne’ebé mak ezekuta ona millaun $31,2 ka 38% hosi orsamentu alokadu millaun $81,2. Tuir kedas ho Bens no Servisu ne’ebé mak ezekuta ona millaun $63,2 ka 33% hosi orsamentu alokadu millaun $194,5. Kapitál Menór ezekuta ona rihun $503,2 ka 14% hosi orsamentu alokadu millaun $3,7. Enkuantu Kapitál Dezenvolvimentu foin mak ezekuta de’it rihun $623 ka 8% hosi orsamentu alokadu millaun $8,1,” esplika iha komunikadu imprensa ne’e. Ministériu Finansa ne’ebé oras ne’e lidera hosi Ministru Rui Gomes esplika, iha Maiu 2021 liubá Prezidente Repúblika, Francisco Guterres Lú Olo promulga ona Lei OJE Retifikativu hafoin hetan apresiasaun no aprovasaun finál globál iha Parlamentu Nasionál, nune’e, lori mudansa iha dotasaun orsamentál lubuk ida inklui dotasaun Fundu Covid-19, ne’ebé ho montante inísiu millaun $31 hetan ona reforsu ho montante millaun $256.6 tanba ne’e ninia totál orsamentu finál hamutuk millaun $287,6.
Dili, 09 Agostu 2021 – Ministériu Saúde (MS) realiza reuniaun Komisaun Inter-Ministeriál, ohin (09/8) iha Kaikoli, Dili, no aprova ona planu sosa vasina kontra Covid-19 ho marka Pfizer hodi aplika ba labarik ho idade tinan 12 to’o 17 iha Timor-Leste. “Reuniaun Komisaun Inter-Ministeriál ida ne’e ami aprova ona kona-ba implementasaun vasina Pfizer, ne’ebé ita-nia planu ne’e ba liu iha labarik ho idade 12 to’o 17, no sei konsentra liu ba iha munisipiu Díli, Ermera, Bobonaru no Kovalima,” Vise Ministru Saúde Bonifácio Mau Coli dos Reis informa hafoin remata reuniaun. Bonifácio dehan, Governu nia planu mak atu sosa vasina Pfizer ne’e ho orsamentu Estadu nian no mós orsamentu millaun 6.1 ne’ebé prevé hosi Australian Government Department of Foreign Affairs and Trade atu bele sosa tán. Nia dehan tán, Timor-Leste mós sei simu vasina Pfizer hosi Covax Fasility hamutuk doze 100.620. Daudauk ne’e UNICEF iha Timor-Leste prepara ona ekipamentu korente malirin, nune’e wainhira vasina Pfizer ne’e to’o iha Setembru 2021, kondisaun sira prepara ona nune’e bele armajena.
Bobonaru, 13 Agostu 2021 – Polísia Nasionál Timor-Leste (PNTL) liuhosi Unidade Batallaun Orden Públika (BOP) hamutuk ho Kompañia Operasaun Espesiál (COE) kaptura tán membru grupu arte marsiál na’in-2 ho naran inisiál MPM no HFB husi Suai, sesta (13/08) iha área liña mean ne’ebé hakat ilegál iha fronteira terestre Indonézia nian mai teritóriu Timor-Leste. “Foin daudauk iha oras tuku 19:00 kalan ne’e, membru Unidade Espesiál Polísia (UEP) hosi COE no BOP halo vizilánsia iha mota laran Malibaka, suku Tapo Memo, konsege kaptura tán membru na’in-2 hosi PSHT nian iha área fronteira ho naran inisiál MPM hosi Zumalai no HFB hosi Suai,” haktuir Komandante UEP Orlando Gomes, iha sexta (13/8) kalan, via telefone. Orlando akresenta, joven mane na’in-2 ne’e hosi munisipiu Kovalima no sira tama ilegál ba Indonézia durante fulan tolu ona no ohin fila mai mak hetan kapturasaun iha liña mean fronteira nian. Nia dehan tán katak, daudauk ne’e halo hela identifikasaun no sei entrega ba Komandu PNTL munisípiu Bobonaru atu halo prosesu investigasaun hodi  prosesa tuir lei ne’ebé vigora ona.
Bobonaru, 02 Agostu 2021 – Vise Ministru Interiór (MI), António Armindo husu ba komunidade sira iha suku Kova, postu-administrativu Balibó, munisípiu Bobonaru, atu informa ba parte seguransa liuliu Polísia Nasionál Timor-Leste (PNTL) wainhira hetan ema oin foun ruma iha sira-nia suku. “Wainhira hetan ema oin foun ruma iha Suku laran, labele halo kontatu fiziku maibe tenke fo hatene ba Autoridade Seguransa nune’e bele hatene motivu ema foun sira ne’ebe hakarak infiltra tama no sai liña fronteira,” dehan Vise MI wainhira halo senbilizasaun kona-ba vasinasaun kontra Covid-19 iha segunda (02/8) ne’e iha suku refere. Nia mós husu ba komunidade sira atu habelar informasaun refere ba inan-aman sira seluk hodi impede transmisaun Covid-19 hosi ema oin foun sira. Enkuantu autoridade lokál iha suku Kova, Cipriano Noronha husu ba Governu atu kontinua halo sosializasaun nune’e komunidade sira bele prevene-an hosi Covid-19 tanba iha suku balu la asesu ba eletrisidade hodi hetan informasaun hosi mídia sira.
Dili, 22 Juñu 2021 – Kareta ida ho sapa matríkula 54945 TL monu ohin (22/6) iha ponte Abatu, Manufahi, no rezulta ema na’in-2 ho sexu mane tohar iha fatin no na’in-2 seluk hetan kanek kamaan. Parte saúde halo kedas tratamentu ba vítima na’in-4 ne’e no informa katak na’in-2 ne’ebé tohar ne’e ida tohar iha ain no ida seluk tohar iha kabaas. Pasiente na’in-2 ne’ebé tohar, parte médiku atu transfere ba ospitál referral Maubisi no Dili, maibé família pasiente hakarak lori ba halo tratamentu iha klínika tradisionál kaer ruin tohar. Enkuantu kareta na’in Yosep Bona informa katak, kareta ne’e tula ema na’in-4 hodi halo viajen hosi Holarua, Same, atu ba tula rai-henek, maibé monu hela iha ponte Abatu, Holarua.
Dili, 14 Outubru 2021 – Seguransa PAX ne’ebé tau-matan ba hariis-fatin públiku iha Largu Lasidere, Dili, husu ba sidadaun sira atu labele ‘soe bee’ arbiru iha hariis-fatin públiku refere nia resintu ka ninin sira. “Ami mak tau-matan hela ba hariis-fatin ida ne’e, ema sira vizitante sira mai iha ne’e mós araska, ita haree agora daudauk parte ninin-ninin sira ne’e mós ita haree ema soe bee arbiru, ami atu hirus mós labele tanba populasaun sira la komprende,” dehan Seguransa PAX Nelson da Silva ba jornalista Timor News ohin (14/10) iha Largu Lesidere, Dili. Nia mós husu ba parte Governu atu kontrola kompañia sira ne’ebé responsabiliza hariis-fatin refere atu nune’e kontinua funsiona ho di’ak.
Dili, 22 Juñu 2021 – Ministru Defeza, Filomeno Paixão informa katak prosesu rekrutamentu membru foun FALINTIL-Forsa Defeza Timor-Leste (F-FDTL) oras ne’e to’o ona iha faze teste psikosomátiku no psikofíziku. Filomeno hato’o ida ne’e ohin (22/6) hafoin hasoru malu ho Prezidente Repúblika, Francisco Guterres Lú Olo iha Palásiu Prezidensiál, Dili, hodi akresenta katak kona-ba lojístika no rekursu umanu hodi atende prosesu rekrutamentu ne’e la’o ho di’ak maske hasoru difikuldade relasiona ho uniforme no falta ekipamentu balu iha inísiu, maibé nia dehan, kestaun sira ne’e balu hetan ona solusaun no sei rezolve hotu iha fulan Agostu tanba inklui ona iha orsamentu 2020 no 2021. Filomeno dehan, kandidatu hamutuk na’in-2400 ne’e sei rekruta de’it na’in-600, nune’e nia espera katak prosesu rekrutamentu sei termina iha fulan ida ne’e nia laran.
Dili, 22 Juñu 2021 – Doutór Espesialista moras laran Eric Daniel esplika katak utiliza máskara dupla ka rua dala ida sei fó protesaun ideál liután ba ema hodi kontra variante virus corona sira ne’ebé oras ne’e kontinua espalla. “Uza máskara médiku fornese protesaun pursentu 50-60 kontra risku espozisaun Covid-19. Sé aumenta tán máskara tesidu ida, protesaun sei aumenta óptimu liután no sei hamenus risku Covid-19 da’et pursentu 85,” esplika Doutór Eric, tuir CNN nia artigu ne’ebé divulga ohin (22/6). Nia akresenta katak uza máskara dupla ne’e rekomenda tebes, liuliu iha momentu pandemia Covid-19 ne’ebé hamosu tán variante Delta iha mundu.
Dili 02 Agostu 2021 - Vise Ministru Administrasaun Estatál (MAE), Lino de Jesus Torrezão entrega foos rihun-ida-atus-ualu (1.800) ba komunidade sira iha postu-administrativu Railaku, Munisípiu Ermera, hodi bele apoia sira durante implementasaun konfinamentu domisiliáriu ka lockdown. Iha Railaku, Lino Torrezão hateten, ne’e hanesan meiu ida hosi Ministériu Administrasaun Estatál ba preparasaun VIII Governu Konstitusionál nian ho intensaun atu komunidade sira iha munisípiu Ermera bele kumpri nafatin serka sanitária no estadu emerjénsia ne’ebé mak aplika tuir desizaun hosi Governu. Lino de Jesus akresenta tán katak  totál foos ne’ebé fó hamutuk saka 1.800 ne’e atu garante povu iha munisípiu Ermera labele enfrenta menus ai-hán  durante aplikasaun serka sanitária no konfinamentu domisiliáriu, nune’e, karik komunidade sira menus ai-hán mak autoridade lokál sira bele uza hodi fahe ba komunidade sira ne’ebé presiza tebes.
Dili, 23 Juñu 2021 – Konsellu Ministru deside hodi propoin ba Prezidente Repúblika (PR), Francisco Guterres Lú Olo atu renova deklarasaun Estadu Emerjénsia (EE) ba dala-15 ba loron tolunulu tán. Komunikadu imprensa ida ofisialmente divulga hosi parte Governu ohin (23/6) esplika katak, Konsellu Ministru foti desizaun refere hafoin rona tiha aprezentasaun hosi parte Sentru Integradu Jestaun Krize (SIJK) kona-ba situasaun epidemiolójika nasionál, ohin iha enkontru Konsellu Ministru nian ne’ebé hala’o iha Palásiu Governu, Dili. “Governu propoin ba Señor Prezidente Repúblika katak, ho renovasaun Estadu Emerjénsia, atu permite suspensaun no restrisaun ba direitu no garantia fundamentál balu,” temi iha komunikadu imprensa ne’e. Restrisaun no suspensaun ne’e atu evita no neutraliza risku propagasaun Covid-19 iha Timor-Leste. Enkuantu EE ba dala-14 ne’ebé oras ne’e vigora hela sei remata iha 01 Jullu 2021.
Manufahi, 15 Novembru 2021- Programa Nasionál Dezenvolvimentu Suku (PNDS), iha segunda (15/11) ne’e, hamutuk ho komunidade inaugura kanalizasaun bee-moos ne’ebé benefisia populasaun 434 iha aldeia Roin, suku Tutuluru, postu-administrativu Same, munisípiu Manufahi. Iha inagurasaun ne’e, reprezentante Diretór PNDS Munisípiu Manufahi, Madelana Maria de Fátima Soares, hato’o agradesementu  ba ekipa servisu ne’ebé  kordena di'ak ho ekipa téknika PNDS hodi finaliza konstrusaun refere. Iha fatin hanesan reprezentante Xefe Aldeia Roin, Joaquim da Silva mós agradese ba programa Governu nian liuhosi PNDS, hodi fasilita ona bee-moos ba komunidade sira. Kanalizasaun refere hahú hosi tinan 2020 no finaliza iha 2021, ho montante orsamentu $26.500.00 resin ne’ebé benefisia uma-kain 44 ho totál populasaun 434.
Filipina, 23 Juñu 2021 – Prezidente Filipina, Rodrigo Duterte ameasa atu hatama ema ne’ebé lakohi simu vasina kontra Covid-19 ba kadeia tanba oras ne’e Filipina hasoru hela pandemia Covid-19 ho situasaun piór liu iha Ázia, ho kazu liu millaun 1.3 no mate 23.000 resin, haktuir CNN International ohin (23/6). “Imi hili vasina ka ha’u lori imi ba kadeia?,” dehan Rodrigo Duterte iha nia diskursu ida. CNN haktuir, Duterte nia komentáriu ida ne’e kontradíz ho parte saúde sira ne’ebé dehan katak atu simu vasina ne’e voluntáriu de’it. Prezidente Filipina ne’e hetan krítika tanba nia asaun forte sira hodi kontra transmisaun Covid-19, maibé nia kontinua mantéin nia polítika sira inklui la permite atu reativa eskola.
Dili, 24 Juñu 2021 – Eiz Líder Rezisténsia, Kay Rala Xanana Gusmão ohin (24/6) hetan ona vasinasaun ho vasina Sinovac kontra Covid-19 doze dahuluk nian iha klínika Fatumeta, Dili. Hafoin simu tiha vasina, Xanana Gusmão hato’o mensajen badak ida hodi husu ba ema hotu-hotu atu simu vasina hodi proteje-an no família. “Pandemia Covid problema boot ida la’os de’it ba Estadu, la’os de’it ba pesoál saúde, maibé ba ita rasik ida-idak. Ne’e duni ha’u husu ba hotu-hotu hakbesik-an mai fatin ne’ebé bele hetan vasina, hakbesik-an mai ba tanba problema ne’e iha mundu milloens mak mate ka milloens mak moras hela […]. Iha Europa mós iha variante (Covid-19) oioin ne’e duni di’ak liu ita hotu-hotu simu para liberta tiha ita-nia an rasik no ita-nia família hosi perigu Covid-19 ne’e,” dehan Xanana iha nia mensajen refere.
Dili, 23 Juñu 2021 – Konsellu Ministru hala’o reuniaun ohin (23/6) iha Palásiu Governu, Dili, no aprova projetu Dekretu-Lei ida ne’ebé aprezenta hosi Ministru Finansa Rui Gomes kona-ba kriasaun kompensasaun ba eventualidade mate ka inkapasidade rezulta hosi inokulasaun ho vasina kontra Covid-19. “Dekretu-Lei define katak iha kazu inkapasidade inferiór 30% provoka husi vasina kontra Covid-19 sei fó kompensasaun ida ho valór dólar amerikanu rihun ida, karik inkapasidade iha entre 30% no 70% sei atribui valór dólar amerikanu 2100 no iha kazu vasina provoka inkapasidade boot liu 70% sei atribui dólar amerikanu rihun 7. Iha kazu eventualidade mate rezulta hosi inokulasaun vasina nian sei atribui kompensasaun ida ho valór dólar amerikanu rihun sanulu,” esplika iha komunikadu ofisiál hosi parte Governu. Iha komunikadu imprensa ofisiál ne’e esplika mós katak, “inisiativa lejislativa ne’e ho objetivu atu prevene situasaun ne’ebé ninia efeitu sekundáriu grave liu no atu prevé devida kompensasaun ba ema ne’ebé esperimenta efeitu sekundáriu hirak ne’e”.
Dili, 05 Agostu 2021: Primeiru-Ministru (PM), Taur Matan Ruak enkoraja populasaun iha munisípiu Ermera atu simu vasina kontra Covid-19 tanba númeru populasaun ne’ebé simu ona vasina iha munisípiu refere foin atinje 12% no ki’ik liu kompara ho munisípiu sira seluk dezde kampañia vasinasaun hahú hosi fulan Abríl liubá. “Governu husu, no ha’u pesoalmente husu inan-aman sira tenke partisipa iha kampaña vasinasaun, tanba  Ermera munisípiu ida hetan vasina ki’ik liu, 12% de’it. Pur ezemplu hanesan Vikeke segundu lugár tuir Dili, entaun ha’u enkoraja sira dalan di’ak liu ita atu kombate moras ne’e mak simu vasina no ita sei iha vasina sufisiente para fó ba ita-nia sidadaun sira tanba ne’e ha’u enkoraja sira para simu vasina,” PM informa iha Palásiu Prezidensiál, Dili, iha kinta (05/8) ne’e, hafoin hasoru malu ho Prezidente Repúblika Francisco Guterres Lú Olo. Kona-ba medida serka sanitária no konfinamentu domisiliáriu iha postu-administrativu rua munisípiu Ermera nian, Xefe Governu esplika, Governu toma hela atensaun ba situasaun ne’e, atu oinsá buka posibilidade, tanba Ermera hanesan munisípiu produtór kafé, nune’e, nia sujere katak dalan di’ak liu mak populasaun sira tenke simu vasina atu iha flexibilidade ba regra.
Dili, 04 Agostu 2021 – Konsellu Ministru hala’o sorumutuk ohin (04/8) iha Palásiu Governu, Dili, no aprova ona alterasaun dahuluk ba projetu Dekretu Governu nian ida ne’ebé aprezenta hosi Ministru Administrasaun Estatál (MAE), Miguel Pereira, ho objetivu atu aplika remunerasaun $1.600 ba Prezidente Autoridade (PA) Munisipál sira kada fulan hahú hosi Janeiru 2022. Dekretu Governu nian ne’e la’os define de’it remunerasaun ba PA Munisipál, maibé define mós remunerasaun ho totál $1.300 ba Administradór Munisipál sira ne’ebé sei aplika mós iha tinan oin. “Ho projetu Dekretu Governu ne’e, hahú hosi fulan Janeiru tinan 2022, Prezidente Autoridade Munisipál sira sei simu remunerasaun fulan-fulan dólar amerikanu 1.600 ($1.600) no Administradór Munisipál sira sei simu dólar amerikanu 1.300 ($1.300),” temi iha komunikadu imprensa ne’ebé Timor News asesu ohin. Haktuir iha komunikadu imprensa katak, Governu aprova Diploma ida ne’e tanba atu adekua remunerasaun Prezidente Autoridade Munisipál no Administradór Munisipál sira ho responsabilidade ne’ebé boot katak dezempeñu kargu nian implika, hanesan reprezentante sira, ba nível munisipál, hosi Governu Sentrál, ne’ebé kaer responsabilidade sira ba servisu oioin sira ne’ebé fó hosi Governu ba sidadaun lokál sira.
Dili, 10 Agostu 2021 - Porta-vóz Komandu Polísia Nasionál Timor-Leste (PNTL), superintendentexefe Arnaldo de Araújo relata katak, Polísia Repúblika Indonezia (POLRI) kaptura sidadaun timoroan hamutuk na’in-113 ne’ebé kompostu hosi mane na’in-103 no feto na’in-8 iha Belu, provínsia Nusa Tenggara Timur (NTT), Indonesia. Arnaldo de Araújo liuhosi konferénsia imprensa ne’ebé hala’o ohin (10/08) iha Kaikoli, Dili, informa katak sidadaun hirak ne’e POLRI kaptura iha loron hirak liubá wainhira sira hala’o hela atividade iha Indonézia, no oras ne’e iha hela POLRI nia liman, iha tempu badak sei deporta mai Timor-Leste. “Ita hotu hein katak iha tempu badak POLRI  sei entrega sidadaun hirak ne’e liuhosi ita-nia Imigrasaun no liuhosi odamatan Batugadé nian. Hafoin ema sira ne’e lori mai ita-nia rain mak sei hala’o tuir regra ne’ebé mak vigora iha ita-nia rain. Automatikamente sira mós sei tama kuarentena loron 14 hafoin mak halo prosesu tuir mai,” Arnaldo de Araújo dehan. Nia mós hato’o agradesimentu ba Governu Indonézia liuliu POLRI iha Belu, NTT, tanba esforsa maka’as ona hodi kaptura sidadaun hirak ne’ebé hakat liu tiha ona fronteira ho ilegál hodi ba Indonézia.
Dili, 24 Juñu 2021 – Komandante Jerál (KomJer) Polísia Nasionál Timor-Leste (PNTL) komisáriu Polísia Faustino da Costa fó hanoin ba adeptus futeból sira katak ekipa favóritu lakon ka manán presiza rekoñese realidade hodi haree malu ho di’ak nafatin. KomJer PNTL hato’o ida ne’e ohin (24/6) hafoin hasoru tiha malu ho Prezidente Repúblika iha Palásiu Prezidensiál, Dili, no wainhira nia esplika ba imprensa kona-ba kazu asidente fátal ne’ebé akontese horisehik (23/6) iha Kuluhun no Delta, Dili, relasiona ho kopa Euro 2020 tanba kestaun adeptus futeból sira-nia nasaun favóritu iha kopa refere ida manán no seluk lakon depois la satisfáz. “Ita bele fans ba nasaun ida ne’e ou ida ne’ebá maibé realidade ita tenke hatene no rekoñese mós, labele dehan lakon ona ita haree maluk seluk la di’ak, ne’e nasaun seluk mak joga bola halo nusá mak ita halo ida ne’e ba ita-nia maluk sira,” dehan Faustino, haktuir informasaun ofisiál divulga hosi parte PNTL.
Europa, 25 Juñu 2021 – Sentru Europeu ba Prevensaun no Kontrolu Moras (ECDC) analiza no estima katak transmisaun variante Delta sei domina pursentu 90 (90%) hosi kazu Covid-19 iha Uniaun Europeia (UE) iha fulan Agostu 2021. “Ami estima katak iha fín Agostu (variante Delta) sei sa’e to’o pursentu 90 hosi kazu Covid-19 hotu-hotu ne’ebé sirkula iha UE,” dehan Diretor ECDC Andrea Ammon, haktuir BBC ohin (25/6). Tuir evidénsia sientífika ne’ebé iha, variante Delta infeta maka’as liu duke variante seluk ne’ebé sirkula hela. Tanba ne’e mak ECDC mós husu ba membru UE sira atu aselera vasinasaun. Ammon konsidera katak importante tebes atu lansa vasina ho velosidade alta hodi impede diseminasaun variante no redúz nia impaktu ba saúde. “Iha faze ida ne’e importante loos mak vasinasaun doze daruak fó ba indivíduo susetível sira atu hetan protesaun,” dehan Ammon.
Dili, 24 Juñu 2021 – Hafoin hala’o tiha diskusaun ho Embaixadór Brazíl iha Timor-Leste Mauricio de Assis kona-ba vasina kontra Covid-19 ho tipu AstraZeneca nia efisiénsia relasiona ho públiku nia preokupasaun, Ministra Saúde (MS), Odete Freitas Belo relata katak Brazíl iha espesiénsia implementasaun vasina AstraZeneca no ema millaun resin mak simu ona tipu vasina refere maibé laiha ema ida mak hetan problema ka efeitu kolaterál ruma hanesan koagulasaun-raan no seluk tán, no la identifika ida ne’e. Odete relata ida ne’e hafoin remata tiha diskusaun iha enkontru entre parte rua ne’ebé hala’o ohin (24/6) iha Kaikoli, Dili. Tanba ne’e nia akresenta katak pozitivu tebes ho vasina ne’ebé mak populasaun Brazíl simu no agora iha nasaun refere kuaze kazu redúz barak. Aléin hosi AstraZeneca, Brazíl mós implementa vasinasaun ho tipu vasina Sinovac no Pfizer. Iha sorumutuk MS Odete ho Embaixadór Mauricio mós ko’alia kona-ba future kooperasaun liuliu iha area ba saúde nian, hanesan haree ba kapasitasaun ba pesoál saúde, bolus estudu no mós iha area kooperasaun liuliu iha estabelesimentu instituisaun saúde públiku iha Timor-Leste.
Europa, 06 Agostu 2021 – Barcelona anunsia ona katak jogadór ho nasionalidade Arjentina, Lionel Messi ofisialmente sai ona hosi klubu futeból Barcelona ho razaun falla iha akordu kontratu foun tanba Barcelona hasoru hela problema finanseira, haktuir Sky Sport ohin (06/8). “Maske klubu futeból Barcelona ho Lionel Messi atinje ona akordu no iha intensaun klaru hosi parte rua atu asina kontratu foun ohin, maibé ida ne’e la akontese tanba problema finanseira no estruturál (regulamentu Liga Española),” parte hosi klubu Barcelona deklara iha divulgasaun ofisiál ohin. Enkuantu jogadór avansadu ne’e nia kontratu ho klubu Barcelona remata iha 30 Juñu 2021. “Barcelona ho fuan hato’o obrigadu ba jogadór ne’e ba nia kontribuisaun, no dezeja buat hotu di’ak liután ba nia futuru profisionalizmu,” klubu akresenta. Messi halo ona aparénsia ba Barcelona hamutuk dala-778 no prodúz golu hamutuk 672 ne’ebé ajuda asegura títulu liga 10, Champions Leagues 4 no troféu seluk tán dezde joga hamutuk ho Barcelona seniór.
Dili,13 Agostu 2021 - Governu liuhosi Ministru Defeza, Filomeno da Paixão de Jesus hamutuk ho Embaixadór Austrália iha Timor Leste Peter Roberts, iha sesta (13/08) ne’e iha Fatuhada, Dili, asina ona akordu kona-ba infraestutura konstrusaun portu navál ne’ebé sei hala’o iha komponente navál Hera, postu-administrativu Kristu-Rei, munisípiu Dili. Objetivu hosi akordu ne’e mak hodi hein ró patrulla Guardian-Class rua ne’ebé sei mai iha tinan 2023, nune’e bele kontrola hodi fó seguransa ba parte tasi nian, tanba ró refere presiza infraestutura apoiante. Hafoin asina tiha akordu, Ministru Defeza hateten, ida ne’e nu’udar istória ne’ebé Timor-Leste marka ho Austrália kona-ba kooperasaun iha setór defeza nian. “Ha’u agradese Governu Austrália ba komitmentu hodi kontinua suporta Timor-Leste kona-ba dezenvolvimentu iha setór defeza, modernizasaun no profisionalizmu,” dehan Ministru Defeza. Iha fatin hanesan, Embaixadór Peter Roberts hateten, nia sente onra boot ida hodi asina akordu ida ne’e, atu fornese serteza administrativu no prosesuál ne’ebé Austrália no Timor-Leste konkorda ona. Parte rua realiza asinatura akordu ne’e tanba tuir promesa ne’ebé halo ona iha loron 29 fulan Jullu tinan ne’e, hodi prepara ba ró Guardian-Class rua ne’ebé oferese hosi Governu Australia mai Timor-Leste.
Índia, 27 Juñu 2021 – Ema na’in-2.000 resin iha Índia sai nu’udar vítima tanba simu tiha vasina kontra Covid-19 falsu. Autoridade iha Mumbai, Índia, informa katak kuaze ema na’in-2000 iha Mumbai mak simu vasinasaun ho vasina falsu kontra Covid-19. CNN kaktuir iha domingu (27/6) ne’e, “ema ho defisiénsia kuaze na’in-500 mak sai mós nu’udar vítima ba vasina falsu iha sidade Kalkutá, índia”. Autoridade sira relata katak kaptura ona ema na’in-10 ne’ebé deskonfia envolve iha sirkulasaun vasina falsu ne’e, inklui doutór na’in-2 ne’ebé pratika iha ospitál privadu iha Mumbai. Iha Índia agora aplika hela vasina kontra Covid-19 ne’ebé hetan ona lisensa hosi OMS mak hanesan Covishield, Covaxin no Sputnik V. To’o oras ne’e kazu Covid-19 iha Índia millaun 30 resin ona, nune’e aas liu daruak iha mundu hafoin Estadus Unidus.
Ermera, 05 Agostu 2021 – Pasiente Covid-19 ho inisiál JDS ne’ebé izola-an iha kuarentena Sentru Saúde Gleno, hato’o nia preokupasaun ba Provedoria ba Direitu Umanu ho Justisa (sigla portugés, PDHJ) via telefone iha kinta (05/8) ne’e, relasiona ho kondisaun hosi fasilidade sira ne’ebé Estadu prepara iha kuarentena refere ne’ebé nia konsidera katak aumenta fali sofrimentu ba pasiente Covid-19 sira. JDS hateten, iha Ermera espasu kuarentena limitadu tebes nune’e obrigatoriamente pasiente balu transfere tiha ba Dili. Iha kuarentena ne’ebé nia izola-an, fatin toba no fornesimentu bee ladún favorável. Nia mós kestiona kona-ba kompañia fornesedór hahán ne’ebé dalaruma tarde lori hahán ba pasiente, no laiha bee-manas ba pasiente sira atu hemu. Tanba ne’e, pasiente sira iha kuarentena refere sujere ba Estadu atu tau atensaun ba kondisaun sira kuarentena nian iha Ermera hodi atende pasiente ho lalais, di’ak no ordenadu hodi evita númeru kazu Covid-19 sa’e.
Dili, 25 Juñu 2021 – Sekretáriu Estadu ba Komunikasan Sosiál (SEKOMS), Merício Juvinal dos Reis Akara hateten katak órgaun komunikasaun sosiál ka mídia sira tenke divulga informasaun ne’ebé kredível duni kona-ba kampaña vasinasaun kontra Covid-19 hodi labele hamosu fali konfuzaun iha públiku. Merício Akara hato’o ida ne’e ohin (25/6) iha Palásiu Governu, Dili, no nia afirma mós katak mídia iha papél importante tebes atu kontribui ba páz no kria situasaun hakmatek durante pademia Covid-19 liuhosi divulga informasaun kredível sira ba públiku. Tanba ne’e Akara husu ba mídia sira iha Timor-Leste atu labele publika notísia ne’ebé ho tendénsia provokativu no halo propaganda tuir interese grupu nian hodi dezestabiliza fali situasaun, maibé tenke promove ‘Peace Journalism’ atu harii unidade nasionál iha luta kontra Covid-19 liuhosi kampaña vasinasaun.
Dili, 28 Juñu 2021 – Hafoin rona tiha rekomendasaun hosi Konsellu Superiór Defeza no Seguransa (KSDS) no Konsellu Estadu (KE) ohin (28/6) iha Palásiu Prezidensiál, Dili, Prezidente Repúblika (PR), Francisco Guterres Lú Olo deside katak sei haruka karta pedidu ida ba Parlamentu Nasionál (PN) hodi autoriza renovasaun Estadu Emerjénsia ba dala-15. “Tarde liu aban dadeer-saan lori (Pedidu Autorizasaun) ba, maibé tenta posivel ohin atu lori ba Parlamentu Nasionál,” dehan Xefe Casa Civíl, Francisco Maria de Vasconcelos hafoin enkontru entre órgaun konsultivu KSDS no KE ho PR remata. Francisco Vasconcelos esplika, KSDS no KE rekomenda ba PR atu husu PN nia autorizasaun hodi deklara EE ba dala-15 tuir Governu nia pedidu, tanba liuliu tau konsiderasaun boot ba variante Delta ho Alfa Covid-19 ne’ebé tuir informasaun katak espalla ona to’o iha nasaun viziñu Indonézia.
Dili, 28 Juñu 2021 – Porta-vóz Komandu Jerál Polísia Nasionál Timor-Leste (PNTL) Superintendentexefe Arnaldo de Araújo informa ohin (28/6) iha Kaikoli, Dili, katak kazu abuzu sexuál hosi aman inisiál MS ho idade tinan 37 ba oan-feto minoridade inisiál AJSM ho idade tinan 13 hodi rezulta inan inisiál QM ho idade tinan 33 ko’a sai tiha aman nia órgaun vitál, ne’ebé akontese iha loron 23 Juñu liubá iha suku Uma-Tolu, Lakluta, Vikeke, oras ne’e lori ona ba Ministériu Públiku (MP) hodi hein prosesu tuir mai. Arnaldo haktuir kronolojia katak, hafoin vítima nia inan QM haree tiha nia la’en halo abuzu sexuál ba nia oan-feto AJSM, tanba ne’e inan QM planeia atu halo relasaun sexuál ho nia la’en MS nune’e inan QM prepara tudik ida hodi halo tentative omesídiu ba nia la’en hodi ko’a sai tiha la’en MS nia órgaun vitál. Suspeitu MS oras ne’e daudauk hetan hela tratamentu iha HNGV, nune’e wainhira nia kondisaun di’ak ona mak sei submete ba prosesu investigasaun, no arguida QM ba tentative omesídiu oras ne’e kumpri hela prijaun preventive iha Bekora, Dili. Enkuantu vítima AJSM iha hela uma-mahon Vikeke.
Dili, 30 Juñu 2021 – Reprezentante Santa Sé iha Timor-Leste, Monseñor Marco Sprizzi ohin (30/6) transmite mensajen Santu Papa Francisco nian ba Prezidente Repúblika, Francisco Guterres Lú Olo katak Santu Papa hateten Nia iha intensaun atu vizita Timor-Leste. Marco Sprizzi hasoru malu ona ho Santu Papa iha Vatikanu iha 02 Juñu liubá, no simu konfirmasaun katak Santu Papa iha intensaun atu vizita Timor-Leste. “Santu Padre ba dala tolu hateten mai ha’u, repetidu, ha’u sei ba, ha’u sei ba, ha’u sei ba Timor-Leste,” Reprezentante Santa Sé dehan ohin iha Palásiu Prezidensiál, Dili, hafoin hasoru tiha Prezidente Repúblika. Enkuantu atu realiza vizita refere depende ba evolusaun pandemia Covid-19,tanba ne’e Santu Papa enkoraja ema hotu-hotu atu simu vasina hodi hetan protesaun.
RAEOA, 05 Agostu 2021 – Governu liuhosi Ministru Administrasaun Estatál (MAE), Miguel Pereira de Carvalho ho nia ekipa halo vizita ba RAEOA, iha kinta (05/8) ne’e, hodi lansa fatuk dahuluk ba Uma Kbiit-Laek (UKL) iha suku Cunha, postu-administrativu Pante Makasar, RAEOA. “Lansamentu ne’e nu’udar programa uma kbiit-laek ida hosi tolu-nulu-resin-neen (36) ba dahuluk iha RAEOA. Iha 2021 ka tinan ne’e sei harii uma kbiit-laek hamutuk rihun-ida-atus-rua-limanulu-resin-haat (1.254) iha teritóriu Timór laran tomak inkluiOekusi”, haktuir divulgasaun ofisiál hosi Ministériu Administrasaun Estatál. Iha loron ne’ebé hanesan, Ministru Miguel halo mós inaugurasaun ba bee-moos ba komunidade sira iha suku Lalisuk ne’ebé mak hahú instala iha Janeiru tinan ida ne’e hodi benefisia komunidade sira iha suku refere.
Kovalima, 10 Agostu 2021 – Polísia Nasionál Timor-Leste (PNTL) liuhosi eskuadra postu Zumalai, kaptura tán membru arte-marsiál Persaudaraan Setia Hati Terate  (PSHT) na’in ida ho naran inisiál NdC ohin dadeer (10/08) iha área Lepo Aisalegu, Kovalima, ne’ebé tama ilegál hosi Atambua Indonézia mai teritóriu Timor-Leste. Enkuantu, iha munisípiu Bobonaru iha dadeer oras tuku 10:11 ne’e, ekipa saúde lori tán sidadaun na’in rua ne’ebé hela iha aldeia Rokon, kuku Odomau, Bobonaru, tanba fasilita membru PSHT na’in lima hosi munisípiu Likisá ba tuir ‘Pengesahan’ iha Atambua, NTT. Sidadaun fasilitadór na’in rua ne’e hetan kapturasaun hosi UPF iha área Memo iha loron segunda (09/8) oras besik tuku 20:00 kalan. Relasiona ho kapturasaun ba sidadaun ho inisíal NdC ne’e, Komandante Polísia Kovalima António de Sá informa katak, “hetan mós atributu farda PSHT nian hanesan kalsa rua, faru ida no sabuk (duplikat) mutin rua”. Oras ne’e PNTL detéin hela sira iha sela detensaun eskuadra Zumalai hodi submete investigasaun tuir lei ne’ebé vigora.
Túrkia, 13 Agostu 2021 – Akontese udan boot iha norueste Túrkia no hamosu inundasaun boot iha kinta ( 12/8) ne’e hodi hamate ema na’in-17, haktuir CNN nia divulgasaun ohin (13/08). Inundasaun ne’e harahun área florestál éktare rihun ba rihun, no estraga mós infraestrutura sira hanesan estrada, ponte, enerjia eletrisidade, no seluk tán. “Vítima sira ne’e  na’in-15 mate iha provínsia Kastamonu no na’in-2 mate iha Sinop, daudauk ne’e autoridade sira nafatin buka no halo operasaun,” CNN informa. Populasaun liu 1.400 mak evakua ona hosi área sira ne’ebé afetadu no balu hetan tulun ho elikópteru no ró sira, no ema besik na’in-740 mak daudauk ne’e refujia hela iha dormitóriu estudante sira nian. Prezidente Túrkia, Tayyip Erdogan hateten, ida ne’e nu’udar dezastre naturál ne’ebé aat liu iha istória Túrkia nian. Molok inundasaun akontese, iha semana rua ikus ne’e Túrkia oan sira no turista rihun ba rihun mak evakua tiha ona tanba akontese uluk inséndiu florestál ne’ebé da’et maka’as iha rejiaun tasi kosteira Egeu no Mediteráneu.
Bobonaru, 04 Agostu 2021 – Estudante hamutuk na’in-178 hosi primeiro to’o nono ano iha Ensinu Báziku Sentrál (sigla portugés EBC) Nunutana, suku Raifun, postu-administrativu Maliana, munisípiu Bobonaru, aguenta ho sala aula tolu de’it durante hala’o sira-nia prosesu aprendizajen, haktuir informasaun ne’ebé Adjuntu EBC Nunutana Baltazar Soares Barros hato’o ba jornalista Timor News ohin (04/8) via telefone. Tanba ne’e, Baltazar dehan katak obrigatoriamente tenke fahe oráriu ba parte dadeer no loro-kraik ba estudante sira. Nia akresenta, eskritóriu profesór sira nian mós kloot tebes nune’e la sufisiente atu profesór sira hotu-hotu tama no túr iha laran. “Ami-nia difikuldade ba ami-nia eskola ne’e, ida kona-ba edifísiu tanba ami-nia alunu kompostu hosi primeiro ano to’o nono ano aguenta ho sala tolu de’it. Ida fali kona-ba ami-nia eskritóriu, ami-nia eskritóriu ne’e, kantor eskola nian aguenta ho sala kloot oan ida, sasán butuk, mestre sira tama hotu ba laran mós la di’ak, túr fatin la to’o,” dehan Baltazar. Enkuantu EBC Nunutana iha Profesór permanente hamutuk na’in-12, kontratadu na’in-7 no reklamadu na’in-4. Aléin hosi ne’e, Baltazar relata tán katak eskola refere mós hasoru problema bee-moos ne’ebé importante tebes ba estudante sira-nia saúde.
Dili, 05 Jullu 2021 – Sekretáriu Estadu ba Komunikasaun Sosiál (SEKOMS), Merício Juvinal dos Reis Akara informa ohin (05/7) iha Parlamentu Nasionál (PN) katak, oras ne’e seidauk deteta variante Delta hosi Covid-19 iha Timor-leste, tanba ne’e informasaun ne’ebé espalla hosi mídia balu katak variante Delta tama iha Timor-Leste ne’e la loos. Akara akresenta, “atu identifika variante foun hosi Covid-19 tenke liuhosi Genome Sequence Test ne’ebé normalmente haruka ba Melbourne, Austrália, no presiza lori tempu semana tolu atu identifika loloos ezisténsia hosi variante foun ne’e”. Nia afirma tán katak informasaun loos no ofisiál relasiona ho Covid-19 ne’e sei mai hosi Ministériu Saúde no Sentru Integradu Jestaun Krize (SIJK), tanba ne’e mídia sira tenke halo konfirmasaun no tenke iha pensamentu krítika molok publika informasaun ne’ebé iha tendénsia provokativu hodi halo pániku komunidade.
Dili, 06 Jullu 2021 – Ministru Defeza (MD), Filomeno Paixão de Jesus apela ba populasaun hotu-hotu atu hakbesik-an ba sentru vasinasaun sira hodi simu vasina kontra Covid-19 atu bele hakotu korente pandemia Covid-19, no labele rona rumoris sira kona-ba vasinasaun. “Implementasaun vasina ne’e hanesan alternativa únika ida hodi prevene no kombate Covid-19 inklui medida preventiva sira seluk. Ha’u husu atu labele rona rumoris kona-ba vasinasaun tanba rumoris ne’e la di’ak ba ema-nia saúde,” dehan MD liuhosi vídiu-informativu ne’ebé divulga ofisiálmente ohin (06/7). Ministru ne’e akresenta katak vasinasaun de’it mak bele hasa’e imunidade ema ida-idak nian, família no mós sosiedade hotu atu luta kontra moras Covid-19.
Manufahi, 05 Jullu 2021 – Konstrusaun uma kbiit-laek hamutuk 46 iha munisípiu Manufahi oras ne’e balu atinje ona pursentu 50 (50%), tuir informasaun ne’ebé Diretór Programa Nasionál ba Dezenvolvimentu Suku (PNDS) Manufahi, Luis Marçal Tavares hato’o ohin (05/7) iha Manufahi. Uma kbiit-laek 46 ne’e harii iha suku 29 iha postu-administrativu 4 mak hanesan Same, Alas, Fatuberliu no Turiskai. Luis Marçal esplika, hosi totál refere uma hamutuk 15 iha Alas mak nia progresu konstrusaun atinje ona 50%, balu iha hela inísiu prosesu konstrusaun. Diretór PNDS Manufahi ne’e dehan, konstrusaun uma kbiit-laek 46 ne’e iha tipu rua maibé ninia orsamentu ba konstrusaun hanesan, katak kada uma ho montante osan $17.000.00.
Bobonaru, 07 Agostu 2021 – Komandante Unidade Espesiál Polísia (UEP) Superintendentexefe Polísia Orlando Gomes informa katak membru Unidade Patrullamentu Fronteira (UPF) na’in ida hamutuk ho sidadaun Indonézia na’in ida fasilita joven timoroan na’in-11 hodi hakat liu fronteira ho ilegál atu ba sa’e sintu arte-marsiál iha Indonézia. Komandante UEP ne’e haktuir katak  Polísia Nasionál Timor-Leste (PNTL) liuhosi Unidade Batallaun Orden Públika (BOP) no Kompañia Operasaun Espesiál (sigla portugés, COE) kaptura sira ohin (07/8) tuku 03:00 madrugada iha suku Saburai. “Ohin tuku tolu dadeer-saan madrugada ita-nia membru UEP ne’ebé lidera hosi Kompadante BOP rasin Inspetór Rosalino dos Santos no Komandate ekipa COE Inspetór Asistente Júlio Bosco halo operasaun konjunta hodi kaptura tán joven na’in-11 iha suku Saburai, postu-administrativu Maliana, munisípiu Bobonaru, inklui sidadaun Indonézia ida ho naran inisiál AM no membru UPF nian ida ne’ebé mai hasoru sira hodi fasilita tama ilegalmente ba Indonézia hodi sa’e sabuk,” Orlando Gomes informa ohin via telefone. Nia akresenta katak joven hirak ne’e hakat ho ilegál nune’e hafoin tama tiha kuarentena, sei halo investigasaun ba sira no entrega mós ba Ministériu Públiku hodi prosesa tuir lei.
Dili, 04 Agostu 2021 – Konsellu Ministru hala’o sorumutuk ohin (04/8) iha Palásiu Governu, Dili, no deside aprova projetu Rezolusaun Governu nian ida hodi impoin tán Serka Sanitária iha área sira ne’ebé abranje hosi suku Naimeko, iha postu-administrativu Pante Makasar no hosi suku Bobometo, iha postu-administrativu Oesilu, RAEOA, hahú hosi oras 00:00 loron 5 Agostu 2021 to’o oras 23:59 loron 18 Agostu 2021, tuir komunikadu imprensa ofisiál ne’ebé Timor News asesu ohin. “Nune’e, bandu sirkulasaun ema sira-nian entre suku sira ne’ebé temi no sirkunskrisaun administrativa sira seluk, exetu iha kazu hirak ne’ebé ninia fundamentu forte tanba razaun seguransa públika, saúde públika, asisténsia umanitária, manutensaun ba sistema abastesimentu públiku ka razaun seluk ne’ebé presiza atu hala’o ba interese públiku nian,” Governu akresenta iha komunikadu imprensa ne’e. Proibisaun ne’e la inklui ema ne’ebé simu ona vasina kontra Covid-19 dala rua no labarik sira ho idade tinan 6 ba kraik.
Dili, 06 Agostu 2021 – Ministériu Transporte no Komunikasaun (MTK) liuhosi Diresaun Nasionál Meteorolojia no Jeofízika (sigla portugés, DNMG) apela ba populasaun sira iha teritóriu nasionál atu tau atensaun ba ‘anin ho velosidade maka’as’ ka ‘rajadas anin’ ne’ebé mak bele akontese derepente entre loron 06-07 Agostu 2021 tuir DNMG nia previzaun. DMNG mós informa katak, “eventuál refere akontese tanba influensia hosi pozisaun sistema alta presaun ne’ebé mak lokaliza iha rejiaun Austrália, nune’e influensia padraun anin hosi Monsaun Ázia-Austrália, alein hosi iha deferensa presaun entre rejiaun Austrália ho Ázia”. Tanba ne’e, DNMG husu ba populasaun sira ne’ebé hala’o viajen ba munisípiu atu tau atensaun ba rajadas anin forte, hodi hadook-an hosi fatin risku sira, nune’e evita dezastre. Parte DNMG mós husu ba populasaun iha teritóriu nasionál atu evita sunu rai arbiru, tanba bele kauza inséndiu ne’ebé bele mosu hosi anin-boot, inklui ba viajante no peskadór sira ne’ebé halo viajen ka hala’o atividade ho Ró atu tau atensaun ba onda tanba akompaña ho rajada anin.
Dili, 06 Jullu 2021 – Reitór Universidade Nasionál Timor Lorosa’e (UNTL), João Soares Martins hateten katak atu reativa aula prezensiál sei haree komunidade akadémika sira simu hotu lai vasina, no la’os ida ne’e de’it maibé sei hein mós despaxu hosi Governu liuliu hosi Ministériu Ensinu Superiór, Siénsia no Kultura (MESSK). “Reativasaun aula (prezensiál) sei haree estudante, dosente, no funsionáriu sira vasina hotu lai, no mós despaxu hosi Ministériu Ensinu Superiór, Siénsia no Kultura (MESSK) atu reativa, tanba ita iha hela Serka Sanitária no Estadu Emerjénsia,” dehan Reitór João iha tersa (06/7) ne’e iha kampus UNTL Kaikoli, Dili. Nia mós espera katak númeru vasinasaun sívita akadémika UNTL nian aumenta, nune’e mós dezeja atu Timor-Leste bele livre hosi pandemia Covid-19 ho nia variante seluk atu bele reativa aula prezensiál.
Dili, 07 Jullu 2021 – Grupu deskoñesidu oho nasaun Haiti nia Prezidente, Jovenel Moise iha nia uma privadu iha tersa (06/7) kalan, haktuir nytimes ohin (07/7). Jovenel Moise nia mate ne’e deklara direita hosi Primeiru-Ministru Haiti, Claude Joseph, liuhosi komunikadu imprensa iha kuarta (07/7) dadeer oras Haiti. Nytimes haktuir katak iha komunikadu ne’e Joseph hateten Prezidente Jovenel Moise mate tanba hetan tiru hosi grupu deskoñesidu ne’ebé halo atake ba nia uma privadu. Primeiru-Ministru Joseph la identifika klaru liu kona-ba autór kriminozu sira. Maibé, nia dehan katak grupu ne’e ko’alia lian Española. Iha atake ne’e Moise nia feen Martine Marie Etienne konsege hetan salvasaun maske iha kanek balu kauza hosi tiru, no oras ne’e parte kompetente halo hela investigasaun ba insidente refere. Haiti nu’udar nasaun ida iha kontinente Amérika Norte ne’ebé hamriik ho sistema semi-prezidensiál hanesan Timor-Leste.
Dili, 08 Jullu 2021 – Vasina AstraZeneca hamutuk doze 40.000 resin hosi Austrália to’o tán iha Timor-Leste ohin (08/7) ne’ebé lori hosi aviaun airnorth, atu apoia Ministériu Saúde Timor-Leste hodi kontinua halo kampaña imunizasaun kontra Covid-19. Iha divulgasaun ofisiál ohin (08/7), Embaixada Austrália informa, “Austrália komprometidu hodi fornese ba Timor-Leste ho doze vasina Covid-19 natoon ne’ebé seguru hodi kobre pursentu 80 ba populasaun ne’ebé mak la kobre hosi Covax”. Iha semana kotuk Austrália haruka mós vasina hamutuk doze 65.000 no molok ne’e haruka tiha ona balu, nune’e to’o agora vasina AstraZeneca ne’ebé apoia hosi Austrália ba Timor-Leste hamutuk doze 175.000 ona. “Hamutuk ita proteje moris no foka ba vid aka moris agrikultór nian no servisu hodi hasoru virus terível ne’e”, tenik hosi Embaixada Austrália.
Dili, 04 Agostu 2021 – Diretór Aliansa Nasionál Kontrolu Tabaku Timor-Leste (sigla portugés, ANCT-TL), Sancho Fernandes hateten katak hasa’e taxa ba tabaku importante tebes atu labele fó oportunidade ba minoridade sira hodi konsumu tabaku. “Labele fó oportunidade ba minoridade sira atu konsumu tabaku. Ida ne’e mós sei kombate moras la hada’et sira ne’ebé kauza hosi fuma,” Diretór ANCT-TL akresenta wainhira hato’o nia pensamentu iha semináriu ida ne’ebé realiza iha kuarta (04/8) ne’e iha Otél JL Vila, Dili, no organiza hosi ANCT-TL rasik hamutuk ho organizasaun rua seluk tán. Iha fatin hanesan, Diretór Jerál Autoridade Aduaneira José Abilio nu’udar Oradór ida iha semináriu ne’e hateten, la’os de’it fumadór sira mak sei hetan moras la hada’et, maibé ema ne’ebé horon sigaru suar mós bele afetadu. “Aléin hosi ne’e, iha parte ida, hasa’e taxa tabaku kontribui mós ba Orsamentu Jerál Estadu,” nia dehan tán.
Dili, 07 Jullu 2021 – Estudante hosi Universidade Nasionál Timor Lorosa’e (UNTL) husu atu Governu kumpri sedu nia promesa atu fahe subsídiu pulsa $10 hodi fasilita estudante sira atu partisipa iha aula online durante implementasaun Serka Sanitária relasiona ho pandemia Covid-19. “Pesoál mai ha’u, ha’u kontente wainhira ha’u nia osan iha atu sosa pulsa hodi tuir aula online, maibé kuitadu osan laiha pasénsia la tuir ona eskola online. […] Ha’u hakarak sujere ba Governu kona-ba pulsa ka internet gratuita ne’ebé sira mensiona tiha ona ba públiku no liuliu kona-ba ami estudante rona hotu ona, maibé na realidade hatudu katak to’o agora seidauk ida. […] Husu dala ida tán ba Governu di’ak liu aplika sedu tiha buat ne’ebé mak ita-boot sira promote ka ko’alia ona,” dehan Agostinho Ximenes da Cruz nu’udar estudante hosi Komunikasaun Sosiál, UNTL, ba Timor News ohin (07/7) via telefone. Agostinho akresenta katak nia lakon ona matéria barak durante aplikasaun aula online tanba problema pulsa no rede internet la’o la di’ak. Enkuantu Governu nia polítika atu fahe subsídiu pulsa ba estudante ne’e ho totál $10 ba kada estudante universitáriu, no sei selu mós propinas estudante nian ho limite máximu $150.
Dili, 07 Jullu 2021 – Rúsia nia aviaun ida monu iha tersa (6/7) ne’e iha Kamchatka, Rúsia, no ema hamutuk na’in-28 iha laran mate hotu, tuir CNN informa ohin (07/7). Autoridade sira iha Rúsia informa katak, "aviaun Antonov An-26 ne’e monu tanba soke tiha peñasku wainhira atu landing iha Palana hafoin semo hosi Petropavlovsk. Ekipa resgate to’o iha fatin akontesimentu maibé laiha pasajeiru ida mak hetan salvasaun". CNN haktuir, aviaun refere utiliza tiha ona dezde tinan 1982, no deskonfia mós katak situasaun klimátika ka kalohan taka metin wainhira atu landing nune’e limita view distance hodi soke tiha peñasku.
Dili, 08 Jullu 2021 – Núnsiu Apostóliku, Munseñor Marco Sprizzi agradese ba estrutura tomak Ministériu Interiór (MI) nian tanba konkorda hodi fó vistu ho longu prazu ba misionáriu sira hosi Santa Sé ne’ebé hala’o sira-nia misaun ba Igreja Katólika iha Timor-Leste. Munseñor Marco Sprizzi hato’o agradesimentu ne’e wainhira ho Vigáriu Leandro Maria Alves, no Diretór Jerál Servisu Migrasaun, SuperintendenteLuis Soares Barreto hasoru malu ho Vise Ministru Interiór, Antonio Armindo ohin (08/7) iha Dili, hodi ko’alia kona-ba akordu ba vistu refere no mudansa Lei Migrasaun nian. “Ami hakarak agradese ba Vise Ministru Interiór ho estrutura tomak ne’ebé konsidera ami-nia akordu ne’ebé konkorda fó vistu ho longu prazu ba misionáriu sira atu bele hela iha Timór hodi hala’o servisu Misionáriu nian hodi tulun kreda no sarani timoroan hotu iha nasaun Timor-Leste,” dehan Marco Sprizzi hafoin remata enkontru. Nia mós aproveita okaziaun ida ne’e hodi hato’o kumprimentus hosi Papa Francisco ba sarani sira iha Timor-Leste.
Dili, 09 Agostu 2021 – Ministra Saúde, Odete Maria Freitas Belo husu kordenasaun no apoiu hosi multi-setorál no doadór sira atu hamutuk hodi elimina korente moras Tuberkuloze (TB) iha Timor-Leste iha tinan lima oin mai. “Ha’u fiar katak kordenasaun multi-setorál ho doadór sira hanesan Organizasaun Mundiál ba Saúde (OMS) iha Timor-Leste, Global Fund no parseiru implementadór sira hanesan Japan International Cooperation Agency (JICA), Korea International Cooperation Agency (KOICA), IOM no selu-seluk tán. Hamutuk estabelese Task Force Nasionál ida ba tinan lima (5) sei aselera lalais no hakotu moras TB iha tinan 5 oin mai. Komitmentu servisu parseria, kooperasaun tékniku, polítika sustentabilidade no komitmentu iha fundu apoiu presiza tebes iha ámbitu hakotu moras TB iha Timor-Leste,” MS akresenta wainhira partisipa iha Advokasia Programa Nasionál TB ho lansa mós aplikasaun mobile ho naran ‘PREVENT TB’ iha segunda (09/8) ne’e iha otél Novo Turismo, Dili. Ministra Odete subliña katak, Timor-Leste nu’udar nasaun foinsa’e ida ne’ebé ho populasaun hamutuk millaun 1.3 resin de’it, maibé relata kazu TB 18 kada loron, no ida ne’e hanesan taxa insidénsia aas daruak iha rejiaun Sudeste Aziátiku.
Dili, 08 Jullu 2021 – Governu sei haree atu taka fronteira terestre entre Timor-Leste ho Indonézia hodi evita Covid-19 variante Delta tama iha Timor-Leste, tuir informasaun ne’ebé Primeiru-Ministru, Taur Matan Ruak hato’o ohin (08/7) iha Palásiu Prezidensiál, Dili, hafoin remata enkontru ho Prezidente Repúblika Francisco Guterres Lú Olo. “Ami sei haree naturalmente medida sira, tanba própriu Indonézia rasik mós lockdown Jakarta, Bali, NTT lockdown hotu, naturalmente pelo faktu sira lockdown ne’e di’ak ba ita, no ita tempu badak, ita mós sei haree para halo nusá mak taka fronteira ne’e,” dehan Taur.
Díli, 6 Agostu 2021 – Governu liuhosi Ministru Finansa, Rui Augusto Gomes, reprezenta Estadu Timor-Leste hamutuk ho Diretór Misaun Sunil Mitra reprezenta Banku Dezenvolvimentu Aziátiku (sigla inglés, ADB) iha Timor-Leste, ohin (06/08), asina ona akordu Kontribuisaun Finanseira ba dahuluk iha área Bee no Saneamentu ho montante millaun $50 hodi uza atu konstrui infraestrutura Bee no Saneamentu iha sidade Lospalos, Same no Vikeke. “Kompozisaun finanseira (millaun $50)  ne’e rasik kompostu hosi Empréstimu ho montante millaun $47 no Grant millaun $3. Aléin hosi ne’e, Estadu Timor-Leste mós sei kontribui ho montante millaun $12,5,” haktuir komunikandu imprensa  ne’ebé Timor news hetan hosi Ministériu Finansa. Komunikadu imprensa ne’e esplika tán katak, kontribuisaun finanseira ho montante totál millaun $62,5 ne’ebé inklui mós Estadu Timor-Leste nia kontribuisaun,  sei aloka ba Projetu Fornesimentu Bee no Saneamentu iha sidade Lospalos, Same no Vikeke ne’ebé sei benefisia populasaun hamutuk 62.000. Projetu ne’e rasik ho durasaun tinan ualu  no sei remata iha fulan Setembru tinan 2028. Ministru Rui mós bolu atensaun ba liña ministériál relevante sira, ajénsia implementadór no autoridade lokál sira atu mellora sira-nia prestasaun servisu iha nível baze hodi garante katak asisténsia no investimentu ida ne’e ezekuta tuir tempu bazeia ba termu referénsia ne’ebé prevé ona iha akordu, hodi ikus mai bele lori impaktu signifikativu no mudansa pozitivu ba iha timoroan sira-nia moris.
Manufahi, 04 Agostu 2021 – Fundasaun Daraileman hamutuk ho autoridade munisípiu Manufahi ofisialmente loke ona Eskola Sekundária Téknika Vokasionál (ESTV) ho naran São João Maria Vianney (SJMV), iha kuarta (04/8) ne’e iha Manufahi. Iha serimónia abertura ne’e, Diretór Ezekutivu ESTV-SJMV Handrianus da Costa hateten iha diskursu katak, “sei loke departamentu 7 iha ESTV ne’e mak hanesan, Automóvel, Eletrisidade, Konstrusaun Sivíl, Informátika, Eletrónika, Multimedia no Kusteira ba alunu sira ne’ebé remata ona iha ensinu báziku sira, maibé sei hahú uluk ho departamentu 3 mak Eletrisidade, Konstrusaun Sivíl no Informátika”. Prezidente Fundasaun Daraileman, João Noronha relata katak, ESTV ne’e nia prosesu aprendizajen durante tinan 4 nia laran provizoriamente sei uza eiz eskola pré-sekundária são Miguel Arcanjo Babulo, hodi hein uma eskola ESTV-SJMV ne’ebé daudauk ne’e nia prosesu konstrusaun la’o hela iha bubur-laran besik área jardín Dom Boaventura, Manufahi. Iha fatin hanesan, Diretór Edukasaun Manufahi Trinito Sarmento hateten, ezisténsia hosi eskola foun refere hanesan orgullu boot ida ba populasaun iha Manufahi. Nune’e mós Konselleiru Fundasaun Daraileman Paulo Remedios hateten, eskola ne’e nia ezisténsia importante hodi redúz família nia despeza no bele akumula timoroan sira hosi munisípiu seluk atu hetan kursu téknika iha Manufahi.
Dili, 07 Jullu 2021 – Xefe Estadu Maiór Jenerál FALINTIL-Forsa Defeza Timor-Leste (F-FDTL), Tenente Jenerál Lere Anan Timur hateten katak Estadu sei hadi’a kondisaun servisu ba membru F-FDTL no Polísia Nasionál Timor-Leste (PNTL) ne’ebé oras ne’e hala’o knaar iha area fronteira terestre. Lere esplika asuntu ida ne’e hafoin remata enkontru ho Prezidente Repúblika, Francisco Guterres Lú Olo ohin (07/7) iha Palásiu Prezidensiál, Dili, hodi akresenta katak sei realiza hanoin ida ne’e tanba “relasiona ho aumenta númeru membru forsa hosi parte F-FDTL no PNTL iha area refere hodi hala’o seguransa liuliu atu evita sirkulasaun ema nian liuhosi dalan ilegál sira ne’ebé bele lori ameasa propagasaun Covid-19 ba Timor-Leste”. Nia subliña, atu hametin seguransa iha area fronteira presiza mós kolaborasaun ema hotu nian liuliu komunidade sira ne’ebé hela iha area refere ne’ebé deskonfia balu fasilita ema tama no sai ilegál. Prezidente Lú OLo iha enkontru ne’e hato’o nia apoiu no husu F-FDTL no PNTL atu kontinua hala’o sira-nia knaar no misaun hodi asegura seguransa iha rai-laran.
Dili, 08 Jullu 2021: Primeiru-Ministru (PM), Taur Matan Ruak apela ba sidadaun ka populasaun hotu-hotu atu prepara-an ba senáriu aat liu ne’ebé bele mosu karik Covid-19 variante Delta tama iha Timor-Leste. “Ita mós prevé katak por-mais-que ita taka oinsá, nia (Covid-19 variante Delta) bele tama, karik kuandu tama, saida mak ita tenke halo. Ita tenke preparadu, hanesan baibain ha’u dehan, ita hein buat di’ak mais preparadu ba buat aat, ba senáriu pior. Indonézia agora de’it problema iha oksijéniu, hanesan Índia nian uluk, sé karik ita-nian mak tama mai hanesan ne’e, ita-nia reasaun oinsá, naturalmente ita tenke enfrenta, tanba ne’e mak ha’u-nia apelu ba ita-nia sidadaun sira hotu ita tenke prepara-an ba senáriu piór,” dehan PM hafoin hasoru malu ho Prezidente Repúblika, Francisco Guterres Lú Olo ohin (08/7) iha Palásiu Prezidensiál, Dili. Enkuantu Prezidente Repúblika mós preokupa ho Covid-19 variante Delta ne’ebé oras ne’e transmite maka’as iha nasaun viziñu Indonézia hodi hamate ona ema rihun resin, tanba ne’e nia husu ba parte Governu atu tau-matan ba fronteira no aumenta númeru vasina ba sidadaun sira.
Dili, 09 Jullu 2021 – Universidade Oriental Timor Lorosa’e (UNITAL) halo lansamentu ba nia estasaun Rádiu rasik ne’e bolu ‘Rádiu UNITAL’ ho objetivu atu hodi divulga informasaun sira. Ministru ba Asuntu Parlamentár no Komunikasaun Sosiál (MAPKOMS) Francisco Jerónimo ne’ebé partisipa mós iha serimónia lansamentu refere hateten, Governu sei fó apoiu máximu, suporta programa sira no fó liberdade tomak ba Rádiu UNITAL maibé nia tenik katak presiza, “divulga informasaun bazeia ba konstituisaun Repúblika Demokrátika Timor-Leste (RDTL)”. Reitór UNITAL, Florindo Pereira agradese ba Governante sira liuliu ba MAPKOMS. Reitór mós promote katak sei esforsa liután atu dezenvolve UNITAL liuhosi estasaun Rádiu UNITAL ho responsabilidade.
Ainaru, 07 Agostu 2021 – Ahi hán merkadu iha postu-administrativu Maubise, munisípiu Ainaru, ohin (07/8) dadeer-saan besik tuku 11:00 no rezulta uma privadu haat no uma merkadu nian ida ho kuartu sanulu ne’ebé uza hodi fa’an sasán hetan estragus totál. Rádiu Komunidade (RAKOM) Maubise pasa informasaun ba Timor News via whatsapp dehan katak, “akontesimentu ne’e la rezulta ema ruma mate no kanek, maibé sasán uma laran ho sasán ne’ebé mak vítima sira uza hodi buka moris iha merkadu ahi hán hotu”. RAKOM Maubise akresenta, komunidade sira mak rega mate fali ahi tanba ekipa bombeiru hosi munisípiu Aileu ho Ainaru to’o tarde iha fatin akontesimentu. Oras ne’e vítima sira ba hela provizóriu iha viziñu sira-nia uma. To’o notísia ne’e publika, Timor News seidauk hetan informasaun ruma kona-ba motivu hosi inséndiu ne’ebé akontese iha merkadu Maubise ne’e, maibé Polísia kontinua investiga.
Dili, 11 Agostu 2021 – Konsellu Ministru hala’o reuniaun ohin (11/8) iha Palásiu Governu, Dili, no aprova ona projetu rezolusaun ida hodi mantéin impozisaun serka sanitária iha munisípiu Dili no Ermera to’o 26 Agostu 2021, haktuir komunikadu imprensa ne’ebé Timor News asesu ohin. Desizaun ne’e Konsellu Ministru foti hafoin rona tiha aprezentasaun kona-ba situasaun pandemia iha Timor-Leste hosi parte Sentru Integradu Jestaun Krize iha reuniaun refere. “Nune’e, bandu sirkulasaun ema sira nian entre munisípiu Dili no Ermera no sirkunskrisaun administrativa sira seluk, exetu iha kazu hirak ne’ebé ninia fundamentu forte tanba razaun seguransa públika, saúde públika, asisténsia umanitária, manutensaun sistema abastesimentu públiku, ka razaun seluk ne’ebé presiza atu hala’o ba interese públiku nian,” temi iha komunikadu imprensa ne’e. Proibisaun refere Governu esplika katak, la kobre ba indivíduo sira ne’ebé komprova vasinasaun kompleta (doze rua) kontra Covid-19, no mós labarik sira ho idade tinan 6 mai kraik ne’ebé akompaña hosi indivíduo sira ne’e.
Dili, 08 Jullu 2021 – Atleta Natasaun, Imelda Belo, ho José da Silva sei reprezenta Timor-Leste hosi partisipa iha kompetisaun Natasaun iha Tokyo Olimpic Games 2020 (2021) ne’ebé sei realiza iha Japaun hahú hosi 23 Jullu to’o 08 Agostu 2021. “Ba kolega na’in-2 Imelda ho José ha’u dala ida ko’alia ona ho ita-boot sira, Jogu Olímpiku (Olympic Games) hanesan jogu ida boot liu iha mundu tomak […]. Tanba ne’e mak Governu iha difikuldade oioin maibé buka atu iha netik reprezentasaun ida ne’ebé bele lori Timor-Leste nia partisipasaun iha Jogu Olímpiku tanba ida ne’e mak interese Governu no Estadu ninian. Ho nune’e interese ida ne’e tula ba ita-boot na’in-2 Imelda ho José nia kabaas,” dehan Sekretáriu Estadu Juventude no Desportu (SEJD) Abrão Saldanha iha vídiu-informativu ofisiál divulga ohin (08/7) ne’ebé Timor News asesu. Abrão akresenta mensajen ba sira na’in-2 katak manán ka lakon ne’e opsaun daruak, maibé importante atu hatudu Timor-Leste nia imajen di’ak liu hodi impresiona ema seluk kona-ba Timor-Leste nia kultura no moris nu’udar povu ida iha mundu.
Dili, 09 Jullu 2021 – Autoridade ba Inspesaun no Fiskalizasaun ba Atividade Ekonómika, Sanitária no Alimentár (AIFAESA), I.P., liuhosi nia Inspetór Jerál Ernesto Monteiro ho ekipa hosi Terras e Propriedades inklui autoridade lokál no PNTL, observa rai iha suku Hera, Dili, atu hodi harii Laboratóriu Nasionál ida. Ekipa mós identifika ona rai mak iha eiz Telekomunikasaun no eiz estasaun TVRI nian iha momentu okupasaun Indonézia ne’ebé lokaliza iha aldeia Hali Dolar, suku Hera, Kristu-Rei, Dili. Laboratóriu Nasionál ne’e AIFAESA haktuir iha sexta (09/7) ne’e liuhosi nia divulgasaun ofisiál katak, “ho objetivu atu  garante liután kualidade produtu ai-hán ba públiku no kualidade produtu ba utilizasaun públika iha Timor-Leste”.
Ainaru, 10 Jullu 2021 – Kompañia distribuidór ai-hán Sesta Bázika husu ba Governu kontinua implementa programa Sesta Bázika iha futuru hodi motiva to’os-na’in sira sai produtivu liután. “Ami hato’o agradese no obrigadu barak ba programa ne’e, no ami husu nafatin katak programa ne’e labele para, maibé kontinua nafatin iha futuru mai para motiva ita-nia povu agrikultór sira bele ativu liután no produtivu liután,” dehan Diretór Kompañia Maristi, Afonso Barreto, ohin (10/7), iha serimónia enseramentu programa Sesta Bázika iha munisípiu Ainaru ne’ebé ensera hosi Sekretáriu Estadu Kooperativa (SEKOOP) Elizário Ferreira. Afonso Barreto hateten katak programa distribuisaun ai-hán Sesta Bázika motiva ona kompañia no komunidade sira ne’ebé sai nu’udar benefisiáriu. Iha serimónia enseramentu ne’e, SEKOOP mós hato’o agradesimentu ba kooperasaun ho autoridade lokál no Polísia Ainaru ne’ebé asegura ona programa refere to’o remata, hodi fahe mós sertifikadu rekoñesimentu. Iha munisípiu Ainaru membru família ne’ebé mak sai nu’udar benefisiáriu ka simu ona ai-hán Sesta Bázika ho totál 86.569.
Dili, 06 Agostu 2021 – Refujiadu ka vítima hosi inundasaun ne’ebé akontese iha 04 Abríl liubá ne’ebé oras ne’e kontinua hamahan-an provizoriamente iha lona okos iha kampu Real Madrid, Dili, preokupa tanba tempu udan besik fali ona atu akontese maibé Governu kontinua husik hela sira iha lona okos. Tanba ne’e, refujiadu sira hateten katak sira presiza hetan lalais kondisaun hela-fatin di’ak hosi Governu atu sira bele muda ona. “Ami hela iha ne’e dezde loron 12 fulan Abril. [...] Agora (hela iha ne’e) fulan haat ona. Ami hakarak husu ba Governu wainhira mak atu hasai ami hosi fatin ida ne’e tanba udan mós besik ona. [...] Ami hakarak ne’e Governu tenke buka fatin hodi hasai ami hosi fatin ne’e tanba udan mós besik ona,” Fernanda Soares nu’udar refujiadu ida hosi fatin refere hato’o informasaun ne’e ba jornalista Timor News ohin (06/8) iha kampu Real Madrid. Iha fatin hanesan, refujiadu sira seluk mós hato’o preokupasaun ne’ebé hanesan tanba sira-nia hela-fatin no sasán hetan estragus totál hosi inundasaun no sira salva de’it isin-lolon. Timor News observa katak iha vítima inundasaun lubuk ida mak kontinua hela iha fatin refere. Kona-ba hán-hemu loro-loron, sira dehan katak hetan apoiu hosi organizasaun non-governamentál sira no mós Governu.
Dili, 08 Jullu 2021 – Xefe Sentru Saúde (SS) Formosa, Jaime dos Reis Belo relata katak hahú hosi Janeiru to’o Juñu 2021 SS Formosa rejista moras Infesaun Respiratória Aguda (IRA ka sigla indonézia ISPA) mak barak liu duké moras seluk. “Iha Sentru Saúde Formosa komesa hosi fulan Janeiru to’o fulan Jullu (adekuadamente Juñu) agora moras ne’ebé mak (rejista) aas liu ne’e mak ISPA. […] Tuir mai mak moras-kulit no tuir mai diareia. Ne’e mak barak liu iha Sentru Saúde Formosa,” Jaime dos Reis relata ba jornalista Timor News iha kinta (08/7) ne’e nia knaar-fatin Formosa, Dili. Timor News asesu mós tabela dadus ne’ebé SS Formosa rejista hatudu katak iha fulan Janeiru kazu ISPA hamutuk 1.378, Fevereiru iha 1.197, Marsu iha 563, Abril iha 175 no Maiu iha 170. Jaime hateten katak moras ida ne’e seidauk hamate ema ne’ebé mak ba konsulta iha SS Formosa. Atu evita-an hosi moras hirak ne’e, Jaime husu ba komunidade sira atu soe lixu iha nia fatin própriu, hamoos uma-laran, hamoos valeta sira, prepara hahán ho ijiéniku, no hariis loro-loron.
Dili, 09 Jullu 2021 – Estadus Unidus Amérika (EUA) liuhosi nia Embaixadór iha Timor-Leste, Kevin Blackstone, ohin (09/7) anunsia katak EUA fó apoiu umanitáriu ho montante orsamentu adisionál $900.000 ba Governu Timor-Leste hodi tulun komunidade sira iha área rurál ne’ebé presiza, liuliu atu rekupera komunidade vítima inundasaun sira-nia kondisaun. “Ami kontente fó apoiu adisionál, liuhosi USAID, ba ema sira ne’ebé presiza liuliu ema sira iha área rurál. Atividade Rekuperasaun hosi Siklone Seroja iha Timor-Leste iha durasaun fulan neen ho fundu dólar amerikanu $900.000 sei ajuda Governu Timor-Leste hodi fó apoiu rekuperasaun hafoin inundasaun iha munisípiu sira. Ami fó ona apoiu balu ba povu Timor-Leste hafoin inundasaun, maibé Governu Timor-Leste identifika ona nesesidade adisionál sira, no iha barak liután ita bele halo ba família sira liuliu agrikultór sira iha área remota,” dehan Embaixadór Kevin ohin (09/7) wainhira anunsia apoiu refere iha Ministériu Interiór, Vila-Verde, Dili. Vise Ministru Interiór ne’ebé rona direita anúnsiu ne’e hateten, “ha’u lori Governu nia naran hato’o ami-nia agradesimentu wa’in ba Governu Amérika”. Fundu foun $900.000 ne’e nu’udar parte ida hosi USAID nia apoiu inisiál $100.000 ba apoiu sokoru iha loron sira dahuluk inundasaun nian, nune’e USAID nia apoiu totál dólar amerikanu millaun ida ($1000.000) mak fó ba Governu Timor-Leste hodi tulun iha asisténsia umanitária.
Dili, 14 Setembru 2021: Primeiru-Ministru Timor-Leste Taur Matan Ruak rekupera ona hosi Covid-19 hafoin deteta katak nia infetadu iha 25 Agostu liubá liuhosi teste Swab, tanba ne’e nia sei retoma hikas servisu hanesan baibain. Nia gabinete informa ohin (14/9) liuhosi divulgasaun ofisiál katak, durante períodu infetadu Covid-19, Taur halo auto-izolamentu iha nia rezidénsia privadu durante loron 16 tuir parte saúde nia rekomendasaun. Saúde halo hikas teste ba nia iha 10 Setembru liubá no rezultadu hatudu katak negativu hikas, no konfirmadu Xefe Governu livre hikas hosi Covid-19. Ho ida ne’e, parte Saúde hato’o ona rekomendasaun ba Primeiru-Ministru Taur atu bele hala’o atividade ka servisu sira Governu nian hanesan baibain.
Dili, 12 Jullu 2021 – Inglatera la konsege atinje nia ambisaun atu sai nu’udar kampeaun Euro 2020 tanba lakon ho score 2-3 kontra Itália liuhosi drama sutu penalidade iha jogu finál ne’ebé hala’o ohin (12/7) madrugada iha Wembley Stadium, Londres. Inglatera alias The Three Lions lidera uluk iha jogu tempu normál parte minutu 45’ dahuluk liuhosi golu ne’ebé jogadór Luke Shaw marka sedu loos iha minutu 2’. Maibé tama iha jogu tempu parte daruak nian Itália responde hikas liuhosi nia jogadór Leonardo Bonucci ne’ebé marka iha minute 67’. Score balansu 1-1 iha tempu normal to’o hakat ba drama sutu penalidade ho rezultadu Inglatera 2-3 Itália. Nune’e Itália sai ona kampeaun Euro ba dala-2 (1968, 2020), enkuantu Inglatera seidauk hetan. Nasaun ne’ebé oras ne’e sai kampeaun Euro barak liu mak Alemaña dala-3 (1972, 1980, 1996) no España dala-3 (1964, 2008, 2012).
Lautén, 04 Agostu 2021 – Vise Ministru Obras Públika (MOP), Nicolau Lino Freitas Belo ho nia ekipa tékniku hamutuk mós ho tékniku supervizór Eletrisidade Timor-Leste (EDTL) munisípiu Lautén, iha kuarta (04/8) ne’e, monitoriza komunidade iha aldeia Soekili, suku Parlamentu, postu-administrativu Lautén, atu halo preparasaun hodi dada eletrisidade ba komunidade sira iha aldeia refere. “Ita iha ona faze preparasaun, ita esforsa atu levantamentu ne’e sedu uitoan atu nune’e iha tinan ida ne’e tenke loke konkursu, daudauk ne’e ai-riin eletrisidade iha ona maibé abandonadu hela ai-riin refere ligasaun hosi aldeia Moru mai to’o aldeia Soekili ho kilómetru hitu,” hateten Vise Ministru ne’e wainhira halo monitorizasaun ba aldeia Soekili. Nicolau Lino hatutan tán, molok atu implementa autoridade lokál tenke kontribui ba prosesu dadus sira nune'e tékniku sira bele halo kalkulasaun ba liña transmisaun, tanba dezenvolvimentu eletrisidade prioridade liu ba benefisiáriu sira mak povu rasik. “Ita la promete, maibé ita hamutuk esforsa tuir nia prosesu atu nune’e bele lori naroman ba iha suku ida ne’e,” nia akresenta. Aldeia Soekili hola parte iha suku Parlamentu ne’ebé ho nia populasaun kuaze 400, no aldeia Soekili rasik iha uma-kain hamutuk 122. Problema eletrisidade sai hanesan difikuldade boot ida tanba difikulta komunidade sira-nia atividade no fó impaktu ba estudante sira-nia estudu.
Bobonaru, 08 Agostu 2021 – Polísia Nasionál Timor-Leste (PNTL) liuhosi Unidade Batallaun Orden Públika (BOP) no Kompañia Operasaun Espesiál (sigla portugés, COE) kaptura tán joven membru grupu arte-marsiál na’in ida iha domingu (08/8) tuku ida meiudia, iha aldeia Huluati, suku Memo, postu-administrativu Maliana, munisípiu Bobonaru, tanba tenta atu hakat liu fronteira hodi ba Indonézia. Informasaun ofisiál hosi Servisu Relasaun Públiku hato’o katak joven ne’e lori uniforme arte-marsiál Persaudaraan Setia Hati Terate (PSHT) nian, sintu no livriñu ida iha saku laran. “Atu informa de’it katak, foin daudauk ita-nia membru Unidade Espesiál Polísia (UEP) ne’ebé halo operasaun konjunta iha área Maliana konsege kaptura joven na’in ida ne’ebé mai hosi postu Bobonaru suku Molop ho intensaun hakarak hakat tama ilegál ba área Indonézia,” Komandante UEP Superintendentexefe Polísia Orlando Gomes informa iha domingu ne’e via telefone. Nia dehan, PNTL halo ona identifikasaun no entrega ona ba Komandu Munisípiu Bobonaru hodi halo investigasaun no sei entrega ba ekipa saúde Covid-19 hodi kumpri kuarentena durante loron 14, hafoin sei kontinua foti medida ba investigasaun atu prosesa nia tuir lei.
Dili, 15 Outubru 2021 – Prezidente Parlamentu Nasionál (PPN), Aniceto Guterres Lopes simu ona proposta Orsamentu Jerál Estadu 2022 ho montante billaun $1.675 ne’ebé entrega hosi Governu liuhosi Ministru Finansa Rui Gomes, no akompaña hosi Ministru ba Asuntu Parlamentár no Komunikasaun Sosiál, Francisco Jerónimo, ohin (15/10) iha Parlamentu Nasionál, Dili. Governu esplika katak proposta OJE 2022 ne’e hetan redusaun 17.5% kompara ho OJE Retifikativu 2021. “Proposta Lei OJE 2022 ho montante aprovadu billaun $1,675 sei uza hodi finansia Programa 45 liuhosi prioridade nasionál neen (6) ho objetivu atu atinje dezenvolvimentu ida ne’ebé kualidade ho kresimentu ekonómiku ne’ebé inkluzivu no sustentável,” Governu haktuir.
Dili, 27 Outubru 2021 – Konsellu Ministru hala’o reuniaun ohin (27/10) iha Palásiu Governu, Dili, no halo alterasaun ida ba medida ezekusaun Estadu Emerjénsia (EE) anteriór hodi aplika iha períodu EE ba dala-19, ne’ebé estabelese katak la permite ema ne’ebé seidauk simu vasina kompletu (doze rua) atu hetan asesu ba servisu sira administrasaun públiku nian. Governu mós permite altenativa seluk mak sidadaun sira bele komprova ho rezultadu negativu hosi teste detesaun Covid-19 atu bele hetan asesu ba administrasaun públiku ka servisu sira trata dokumentu nian. “Kona-ba medida sira ezekusaun deklarasaun Estadu Emerjénsia anteriór nian, rejista de’it alterasaun ida, no estabelese ona katak hodi hetan asesu ba servisu administrativu balu tenke komprova vasinasaun kompleta kontra SARS-CoV-2/Covid-19, ka iha alternativa, tenke komprova rezultadu negativu iha teste detesaun SARS-CoV-2/Covid-19, ne’ebé hala’o ho antesendénsia labele liu loron lima,” Governu esplika iha komunikadu imprensa ofisiál ne’ebé Timor News asesu ohin (27/10). Alterasaun ba medida ezekusaun EE ba dala-19 ne’e hetan ona aprovasaun iha reuniaun refere. “Regra sira seluk mak mantéin nafatin, liuliu, obriga ema hotu ne’ebé mak hela iha Timor-Leste atu mántein distánsia, pelumenus metru ida ho ema seluk ne’ebé la hela iha fatin hanesan. Kontinua mós obriga atu uza máskara oin nian ne’ebé taka inus no ibun wainhira hakarak atu tama ka hela iha fatin públiku ka privadu sira ne’ebé mak ema hotu uza, no fase liman wainhira hakarak tama iha estabelesimentu komersiál, industriál ka prestasaun servisu sira, ka edifísiu sira ne’ebé mak servisu administrasaun públika nian funsiona,” haktuir tán iha Governu ninia komunikadu imprensa ne'e. EE ba dala-19 ne’e abranje teritóriu Timor-Leste hahú hosi 30 Outubru to’o 28 Novembru 2021.
Dili, 12 Jullu 2021 – Universidade Nasionál Timor Lorosa’e (UNTL) daudauk ne’e prepara hela ba graduasaun prezensiál iha fulan Agostu 2021 nu’udar data tentativa ba finalista hamutuk na’in-382 ne’ebé iha tinan kotuk rejista tiha ona atu hodi tuir graduasaun maibé la konsege partisipa iha graduasaun online iha fulan Maiu liubá. “Preparasaun ba graduasaun ne’e fahe ba rua, ida graduasaun online bazeia ba situasaun Covid-19 ne’ebé realiza ona iha 25 Maiu liubá, ho totál estudante (finalista) na’in-251, no rua mak (graduasaun) prezensiál tuir data tentativa iha fulan Agostu 2021 ho estudante (finalista) na’in-382,” dehan Diretór Diresaun Nasionál Atendimentu Estudante (DNAE) Rui Loco Pires, ohin (12/7), iha kampus sentrál UNTL, Dili. Nia esplika katak finalista ne’ebé rejista iha 2020 nian hamutuk na’in-633 maibé liuhosi graduasaun online partisipa de’it graduadu hamutuk na’in-251, tanba ne’e mak ba sira ne’ebé seidauk gradua ne’e sei partisipa iha graduasaun prezensiál ida ne’e.
Ainaru, 11 Jullu 2021 – Governu liuhosi Vise Primeira-Ministra, Armanda Berta, Ministru Koordenadór ba Asuntu Ekonómiku (MKAE) Joaquim Amaral no Reprezentante Prezidente Parlamentu Nasionál Deputadu Antoninho Bianco, iha domingu (11/7) ne’e, inaugura Sukursal Banku Nasionál Komérsiu Timor-Leste (sigla portugés BNCTL) Munisípiu Ainaru nian. Iha okaziaun refere, BNCTL mós selebra nia aniversáriu ba dala-X hodi lansa produtu balu ne’ebé hanaran Depózitu Pensionalista no Kréditu Pensionalista ba timoroan hotu-hotu ne’ebé hakarak atu sai kliente ba iha BNCTL. Serimónia inaugurasaun ne’e partisipa mós hosi Vise Governadora Banku Sentrál Timor-Leste (sigla portugés BCTL), Nur Aini Alkatiri, Prezidente Kámara Komérsiu Timor-Leste (sigla portugés CCI-TL) Oscar Lima, Konselleiru Máximu partidu KHUNTO, José dos Santos Naimori, Prezidnte Konsellu Administrativu BNCTL António Francisco Vitor no autoridade lokál Ainaru.
Manufahi, 12 Jullu 2021 – Feto ida ho naran Ana Maria Marques idade tinan 29 hakotu-iis ho tara-an ohin (12/7) iha Manumera, postu-administrativu Turiskai, munisípiu Manufahi, hodi husik hela nia la’en no oan na’in-4. ARS informa, Xefe suku Manumera Isabel de Jesus konta tuir kronolojia katak, “ohin dadeer-saan molok Ana nia la’en ba hanorin iha eskola, matebian Ana sei ko’alia hela ho nia la’en kona-ba atu sosa sasán hodi hadi’a sira-nia uma. Matebian hela iha uma ho nia oan ki’ik na’in-2, derepente nia oan ba fó hatene ba matebian nia la’en iha eskola no ba família sira katak matebian tara-an iha sira-nia uma laran”. Xefe suku ne’e akresenta, família matebian deside atu entrega mate-isin ba polísia hodi holo autópsia atu justifika kauza hosi akontesimentu refere. Família haktuir katak durante ne’e matebian laiha problema ruma ho nia la’en, família no viziñu sira. Tanba ne’e parte polísia hamutuk ho lideransa komunitária, servisu saúde Turiskai no mós família matebian rasik daudauk ne’e sei halo hela prosesu investigasaun hodi entrega mate-isin ba autoridade kompetente atu submete ba prosesu autópsia.
Dili, 12 Jullu 2021 – Populasaun iha Timor-Leste hamutuk pursentu neen-nulu (60%) resin mak seidauk simu vasina kontra Covid-19 enkuantu hirak ne’ebé simu ona mak pursentu 29 (29%), tuir Vise Ministru Saúde Bonifácio dos Reis informa. “Oras ne’e rihun 200 mak kompleta ona vasina no ita-nia alvu ne’e iha rihun 600, iha mak 29% simu ona vasina AstraZeneca no mós Sinovac, ita-nia populasaun kuaze 60% resin mak seidauk hetan vasina,” dehan dos Reis iha serimónia lansamentu vasina Sinovac doze daruak nian ne’ebé hala’o ohin (12/7) iha salaun Asosiasaun Xína, Hudi-Laran, Dili. Bonifácio afirma, vasina ne’e rasik seidauk bele garantia protesaun ba ema hotu-hotu nia-an tanba maioria seidauk simu. “Ita esforsu atu ita-nia populasaun sira bele simu vasina ne’e, maibé informasaun HOAX sira ne’ebé domina iha mídia sosiál sira, ita nafatin buka atu konsiensializa komunidade sira,” nia akresenta.
Dili, 11 Agostu 2021 – Diresaun Nasionál Metereolojia no Jeofízika (sigla portugés, DNMG) alerta ba populasaun iha munisípiu hotu-hotu inklui RAEOA atu tau atensaun ba rajada anin ka anin huu ho velosidade maka’as ne’ebé bele akontese derepente ho previzaun katak sei akontese entre 11 to’o 17 Agostu 2021. “Fó hatene ba populasaun iha teritóriu nasionál atu toma atensaun ba ‘RAJADAS ANIN’ (anin huu ho velosidade maka’as ne´ebé mak akontese derepente), ne’ebé previstu atu akontese apartir ohin dia 11-17/08/2021,” haktuir komunikadu imprensa hosi DNMG ne’ebé divulga ohin. DNMG esplika, eventuál ida ne’e akontese tanba hetan influénsia hosi pozisaun sistema alta presaun (High Pressure) ne’ebé mak lokaliza iha rejiaun Austrália, nune’e influénsia padraun anin hosi Monsaun Ázia Austrália, aléin hosi iha diferensa presaun entre rejiaun Austrália no Ázia. Tanba ne’e mak DNMG husu ba viajante sira atu tau espesiál ba kondisaun klimátika liuliu anin forte, ba populasaun hotu-hotu atu hadook-an hosi fatin risku sira hanesan ai-hún boot, liña eletrisidade no seluk tán. DNMG mós husu ba ema hotu-hotu atu labele sunu rai arbiru tanba sei fó risku ba inséndiu boot, nune’e mós ba peskadór sira atu kuidadu-an ho laloran.
Dili, 13 Jullu 2021 – Universidade Nasionál Timor Lorosa’e (UNTL) submete ona dadus estudante ne’ebé atu sai nu’udar benefisiáriu ba subsídiu propinas nian no pulsa durante implementasaun Serka Sanitária (SS) hamutuk na’in-23.500 ba Ministériu Ensinu Superiór, Siénsia no Kultura (MESSK) atu prosesa. “Dadus hirak ne’e ita rekolla diretamente hosi administrasaun universidade nian, bazeia ba estudante ativu ne’ebé naran tama iha sistema ho totál 23.500, Reitór asina no submete ona ba Ministériu Ensinu Superiór, Siénsia no Kultura (MESSK) hodi prosesa subsídiu propinas no pulsa ba universitáriu sira durante implementasaun Serka Sanitária,” Vise Reitór ba Asuntu Akadémiku no Garantia Kualidade (VRAAGK) Samuel de Sousa Freitas informa ohin (13/7) iha kampus sentrál UNTL, Dili. Samuel esplika, subsídiu propinas ne’e sei selu tuir kustu pagamentu estudante ida-idak nian hanesan, ba sira ne’ebé ativu mak $30.00 no livre teoria $5.00. “Maibé nia prosesu keur uitoan tanba atu selu pulsa ba estudante sira presiza hatene númeru telefone maibé solusaun ne’e oinsá, ita hein desizaun hosi MESSK,” nia akresenta.
Tailándia, 13 Jullu 2021 – Tailándia sei kahur ka mistura vasina tipu Sinovac ho vasina tipu AstraZeneca iha sira-nia programa vasinasaun tanba profisionál saúde no médiku atus resin nafatin infetadu Covid-19 maske simu ona vasina Sinovac doze rua, haktuir BBC (12/7/2021). Nune’e, ema sei simu vasina tipu Sinovac iha doze dahuluk no sei simu fali vasina tipu AstraZeneca ba doze daruak nian. Kompas.com mós haktuir, “Tailándia mós sei fó vasina doze datoluk nu’udar faze booster ba ema ne’ebé simu ona vasina Sinovac doze daruak”. Doze datoluk ne’e bele simu ho tipu vasina AstraZeneca ka vasina seluk hanesan Pfize-BioNTech tuir BBC informa. Iha domingu (11/7) liubá Ministériu Saúde Tailándia informa katak, profisionál saúde besik 677.000 iha Tailándia ne’ebé simu ona vasina kompletu ho tipu Sinovac, maibé entre fulan Abríl to’o Jullu ne’e sira na’in-618 mak nafatin infetadu Covid-19 no na’in-1 mate.
Dili, 13 Jullu 2021 – Ahi hán fatin izolamentu Covid-19 ida iha ospitál al-Hussein, Nasiriya, Irake, iha segunda (12/7) kalan oras Irake nian hodi hamate ema hamutuk na’in-92 no hakanek na’in-100 resin, haktuir CNN ohin (13/7). Polísia informa katak inséndiu iha ospitál al-Hussein ne’e hahú akontese wainhira faíska hosi fiu ne’ebé aat da’et ba tanke oksijéniu hodi kauza explozaun. Parte investigadór sira hasai karta mandadu kapturasaun ba ema hamutuk na’in-13 inklui Xefe saúde provínsia Nasiriya, Saddam Sahib al-Taweel. Primeiru-Ministru Irake Mustafa al-Kadhimi hateten, “inséndiu refere hanesan kanek ida ne’ebé kle’an iha ema Irake hotu-hotu sira-nia laran”. Ida ne’e nu’udar inséndiu ospitál daruak iha Irake iha fulan tolu nia laran. Iha fulan Abril, inséndiu akontese iha ospitál ida iha Baghdad no hamate ema liu 80.
Dili, 14 Jullu 2021 – Xefe Estadu Maiór Jenerál FALINTIL-Forsa Defeza Timor-leste (F-FDTL) Tenente Jenerál Lere Anan Timur apela ba komunidade sira iha teritoriu Timor-Leste liuliu ba sira ne’ebé iha área rurál atu hakbesik-an ba sentru vasinasaun hodi simu vasina kontra Covid-19 no labele rona rumoris oioin. “apela ba komunidade iha Timor laran tomak liuliu sira ne’ebé iha área rurál ne’ebá, atu hakbesik-an ba simu vasina no lalika tauk i lalika rona buat oioin, atu nune’e hodi bele evita ita hosi moras corona virus ida ne’e,” Lere apela ohin (14/7) hafoin simu vasina Sinovac doze daruak iha Kuartél Jenerál F-FDTL, Fatuhada, Dili. La’os Lere de’it maibé nia Espoza Cidalia Mesquita Ximene ho Brigadeiru Jenerál SABIKA mós ohin kompleta ona vasinasaun doze daruak ho vasina Sinovac.
Dili, 12 Agostu 2021: Primeiru-Ministru (PM), Taur Matan Ruak hateten katak iha posibilidade atu Timor-Leste fila hikas ba situasaun normál sein implementasaun Estadu Emerjénsia (EE) iha fulan Outubru 2021. “Ohin ita iha ona 42% primeira doze, no segundu doze ho montante boot ida ita simu, agora ha’u fiar iha tempu badak se ita kumpri ajenda ne’ebé Komisaun Interministerial aprezenta no aprova iha Konsellu Ministrus, ha’u fiar katak finais Setembru hanesan ne’e ita bele ba normalidade fila-fali, probavelmente [...] ha’u la hatene ne’e espekulasaun de’it, mas provavelmente iha Outubru ita la avansa fali ba Estadu Emerjénsia, ita ba normalidade,” dehan Primeiru-Ministru liuhosi vídiu informativu ofisiál ne’ebé divulga iha kinta (12/8) ne’e hosi nia Gabinete. PM Taur dehan tán, Ministeriu Saúde, Organizasaun Mundiál Saúde (OMS), UNICEF no parseiru hotu-hotu inklui Governu no Estadu Timor-Leste ninia hanoin mak salva vida no lori Timor-Leste fila ba normalidade, tanba ne’e vasinasaun kontra Covid-19 tenke atinje 70% tuir ajenda Komisaun Covid-19 nian. “Sira ne’ebé la simu hanesan ohin ha’u dehan, sira mak tanggung jawab/responsabiliza sira-nia an rasik, tanba ita halo ona buat ne’ebé ita bele halo,” PM Taur akresenta.
Dili, 05 Agostu 2021 – Líder máximu Sekretaria Estadu ba Juventude no Desportu (SEJD), Abrão Saldanha hateten katak orsamentu ba Liga Futeból Timor-Leste (LFTL) nian parte SEJD halo ona transferénsia no hein de’it Ministériu Finansa transfere ba Federasaun Futeból Timor-Leste (FFTL) hodi transfere hikas tán ba LFTL atu bele organiza no realiza ona atividade futeból ka LFTL iha tempu badak, tanba molok ne’e asina ona akordu. “Ne’e duni ba atividade LFTL iha époka 2021, ami iha kompromisu katak sei realiza iha tempu badak, tanba ne’e mak ami halo ona transferénsia ba FFTL hodi transfere hikas ba LFTL hodi realiza atividade LFTL, no subsídiu ba klubu sei responsabiliza máximu hosi FFTL,” Abrão Saldanha deklara hafoin remata enkontru iha kuarta (04/8) ne’e iha edifísiu SEJD, Dili. Iha fatin hanesan, Prezidente FFTL Francisco Jerónimo subliña katak enkontru refere ho objetivu atu kompromete sira-nia komitmentu hodi realiza atividade futeból. Enkuantu Prezidente LFTL Nilton Gusmão reafirma katak hanesan operadór liga, sira prontu 100% hodi organiza atividade futeból iha kualkér momentu dezde iha ona desizaun hosi FFTL no SEJD. “Tanba ne’e ami hein desizaun hosi Ministériu Saúde. Oras ne’e parte SEJD halo ona komunikasaun ho Ministériu Saúde para bele hetan lisensa hodi realiza atividade futeból iha tempu badak,” Nilton akresenta.
RAEOA, 14 Agostu 2021 – Prezidente Autoridade RAEOA-ZEESM, Arsénio Bano ho nia ekipa, iha sábadu (14/8) ne’e, vizita fatin rua ne’ebé prepara ona nu’udar semitériu ba óbitu Covid-19 iha RAEOA. Divulgasuan ofisiál hosi parte autoridade RAEOA-ZEESM haktuir, fatin semitériu rua ba óbitu Covid-19 ne’ebé ekipa autoridade vizita ne’e mak ida lokaliza iha aldeia Fatubijae, suku Bobokase, ho rai éktare rua, no ida seluk iha Tulaika, Lifau, ho éktare ida. Rai éktare rua iha Fatubijae ne’e oferese gratuitamente hosi Jestór Pante-Makasar nu’udar na’in ba rai refere. Autoridade RAEOA nia preparasaun ba semitériu Covid-19 ne’e ho objetivu atu kria kondisaun dignu ba ema ne’ebé mate ho Covid-19 iha RAEOA hodi labele akontese hanesan nasaun seluk ne’ebé hakoi mate-isin hamutuk de’it tanba mate-isin barak.
Dili, 19 Maiu 2021 – Prezidente Estadus Unidus Amérika, Joseph R. Biden Jr. alias Joe Biden hato’o parabéns ba povu Timor-Leste ba selebrasaun aniversáriu Restaurasaun Independénsia Timor-Leste iha loron ohin (20/5) ne’ebé selebra ba dala-19 ona. “Hodi naran Estadus Unidus Amérika nian, ho ksolok boot ha’u hato’o parabéns ba aniversáriu dala-19 loron Restaurasaun Independénsia. Ita-nia nasaun rua haksolok ho parséria forte ne’ebé ita harii ho respeitu mutua, amizade no kooperasaun ne’ebé aumenta ba beibeik. Ita-nia kolaborasaun atuál hodi promove demokrasia no direitu umanu bazeia ba valor komún sira ne’ebé ita fahe ba malu. Imi ninia nasaun nia susesu iha tinan 19 nia laran hatudu realizasaun notável iha instituisaun demokrátika ne’ebé forte no kongratula imi nia Governu nia kompromisu atu hadi’ak timoroan sira-nia moris,” Joe Biden hakerek iha nota felisitasaun ne’ebé haruka ba Prezidente Repúblika Timor-Leste Francisco Guterres Lú Olo. Iha nota ne’e Joe Biden akresenta, EUA iha kompromisu forte atu servisu hamutuk ho Timor-Leste hodi promove interese mutu no forte liután iha tinan sira oin mai. “Hanesan amigu besik no parseiru ida, Estadus Unidus kongratula povu Timor-Leste iha loron Restaurasaun Independénsia no espera imi susesu liután iha selebrasaun okaziaun espesiál ida ne’e,” Biden dehan tán.
Dili, 14 Jullu 2021 – FALINTIL-Forsa Defeza Timor-Leste (F-FDTL) sei monta tán postu seguransa iha fronteira terestre entre Timor-Leste ho Indonézia hodi prevene ema tama-sai ilegál hada’et Covid-19 variante Delta hosi Indonézia mai Timor-Leste. “Ohin ami mai hato’o no atualiza ba Prezidente Repúblika (Francisco Guterres Lú Olo), kona-ba prosesu rekrutamentu ninian, no mós atu monta tán postu seguransa iha liña fronteira hodi reforsa tán ita-nia Polísia, ida ne’e mak ohin ami mai informa ba Prezidente Repúblika,” dehan Vise Xefe Estadu Maiór Jenerál F-FDTL Majór Jenerál Falur Rate Laek, ohin (14/7) iha Palásiu Prezidensiál, Dili, hafoin hasoru malu ho Prezidente Repúblika. Nia akresenta katak iha tempu besik sei monta tán postu seguransa iha liña fronteira tanba oras ne’e virus variante Delta sa’e maka’as iha nasaun viziñu Indonézia. “Agora daudauk virus variante foun komesa sa’e maka’as ona iha ita-nia nasaun Viziñu Indonézia,” dehan Falur. Prezidente Repúblika mós husu ba F-FDTL no Polísia Nasionál Timor-Leste (PNTL) atu kontinua koopera hodi evita migrasaun ilegál ne’ebé fó risku atu hada’et variante foun mai Timor-Leste.
Dili, 14 Jullu 2021 – Parlamentu Nasionál halo eleisaun ohin (14/7) no hili ona Kandidatu hosi Bankada Partidu Libertasaun Populár (PLP), José Agostinho Belo hodi sai nu’udar Prezidente Komisaun Nasionál ba Eleisaun (sigla portugés CNE) hodi troka hikas Alcino de Araújo Báris. Iha eleisaun ne’ebé Parlamentu Nasionál halo, Kandidatu José Agostinho Belo hetan votu 35 enkuantu Kandidatu hosi Bankada Frente Revolucionário de Timor-Leste Independente (FRETILIN) Alcino de Araújo Báris ne’ebé rekandidata hikas, hetan votu 29. Nune’e José Belo eleitu ba Prezidente CNE ba mandatu tinan lima (5) hodi substitui Alcino Báris. Prezidente Parlamentu Nasionál dejeza susesu ba Prezidente CNE foun durante nia mandate hamutuk ho nia komisáriu foun ne’ebé hili mós ohin.
Dili, 15 Jullu 2021 – Wainhira simu ona vasina kontra Covid-19 doze rua, sidadaun bele la’o ba-mai livre iha teritóriu Timor-Leste no la presiza aprezenta karta autorizasaun maibé presiza aprezenta de’it komprovativu vasinasaun kompletu iha pontu entrada serka sanitária nian no wainhira autoridade sira husu. “Hafoin simu dozu rua vasina hasoru Covid-19 bele la’o ba-mai livre […] presiza de’it aprezenta komprovativu vasinasaun  nian,” esplika iha infografia ne’ebé Governu Timor-Leste divulga ohin (15/7). Governu esplika katak hahú hosi momentu ne’ebé simu vasina doze daruak no la presiza mós hein to’o loron 14 labarik sira ho idade tinan 6 mai kraik bele mós sirkula livre sein limitasaun saida de’it.
Lautén 04 Agostu 2021 – Governu  liuhosi  Vise Ministru Obras Públika (MOP), Nicolau Lino Freitas Belo hamutuk ho nia ekipa tékniku tún direta hodi observa estrada iha suku Baduru, postu- administrativu Lautén, bazeia ba proposta ne’ebé entraga ona ba ekipa tékniku vise MOP nian. “Ami tún mai atu haree ba komunidade sira-nia kondisaun, hodi bele asesu ba infraestrutura báziku, liuliu estrada hodi hafasil imi-nia atividade sira hanesan negósiu no seluk tán. Buat hotu liuhosi prosesu tanba ne’e ohin ha’u ho tékniku sira mai Observa direta iha ne’e,” Vise Ministru hateten ba komunidade sira iha suku Baduru iha kuarta (04/08) ne’e. Enkuantu iha biban ne’e Vise Ministru informa tán katak sei halo kordenasaun ho Institutu Jestaun ba Ekipamentu (IJE) atu bele mai direita hodi halo estudu ida, tanba nu’udar tékniku presiza tebes tún direita ba fatin refere hodi bele observa. Alén hosi ne’e, komunidade suku Baduru preokupa tebes kona-ba sirkulasaun bee-moos iha área refere no husu ba Governu atu suporta ‘fura bee’ atu nune’e bele fasilita sira-nia nesesidade loro-loron.
Dili, 14 Jullu 2021 – Alterasaun Lei Eleitorál ba eleisaun prezidensiál ne’ebé Parlamentu Nasionál aprova tiha ona permite atu kria sentru votasaun paralelu ida iha Dili ba sidadaun votante sira ne’ebé labele ba sira-nia fatin resenseamentu iha munisípiu sira seluk bazeia ba kartaun eleitorál tanba ho razaun ruma. Prezidente Repúblika, Francisco Guterres Lú Olo promulga ona alterasaun daneen Lei Eleitorál refere iha segunda (12/7) liubá, no publika ona mós iha Jornál Repúblika ohin. “Buat foun di’ak tebes foin hatama iha lei eleitorál ne’e mak sei iha sentru votasaun paralelu, iha Dili. Katak sei harii sentru ba de’it sidadaun votante sira ne’ebé labele bá sira-nia fatin resenseamentu iha munisípiu sira seluk tanba razaun médika, eskola ka hala’o hela knaar iha Dili. Wainhira rejista-an atu vota iha sentru votasaun paralelu ida, sira-nia naran sei hasai hosi lista munisípiu ne’ebé rejista uluk. Rejistu ne’e sei halo iha fatin determina hosi Lei ne’e, tuir situasaun ida-idak nian. Sentru paralelu ida sei aloka ba eleitór resenseadu iha Lautén, Baukau no Vikeke. Ida seluk ba eleitór resenseadu iha Likisá, Ermera no Ataúru no ida tán ba eleitór resenseadu iha Ainaru, Bobonaru, Kovalima no RAEOA. Governu bele loke to’o sentru paralelu tolu ne’e hotu maibé bele loke de’it wainhira, pelu menus, eleitór atus-ida mak rejista atu vota iha kada fatin,” haktuir informasaun ne’ebé Timor News asesu hosi divulgasaun Prezidénsia Repúblika ohin (15/7). Lei ne’e fó ona mós dalan ba eleitór sira atu bele vota iha fatin kuarentena no tratamentu saúde. Alterasaun ida tán mak profisionál sira iha órgaun komunikasaun sosiál, karik hala’o servisu ruma relasiona ho loron eleisaun prezidensiál, bele ona vota iha estasaun votu besik liu fatin ida ne’ebé sira hala’o hela sira-nia knaar ba.
Dili, 15 Jullu 2021 – Organizasaun Mundiál ba Saúde (OMS) fó xamada atensaun katak mistura tipu vasina kontra Covid-19 ne’ebé diferente ba ema ida iha doze dahuluk no daruak ne’e perigozu. BBC News haktuir, Xefe Peskiza OMS Soumaya Swaminathan hateten liuhosi konferénsia imprensa ne’ebé hala’o iha kuarta (13/7) ne’e katak, nasaun balu nia tendénsia atu kahur ka mistura tipu vasina Covid-19 ne’ebé diferente ne’e perigozu tanba seidauk iha estudu kle’an no evidénsia forte ba nia efisiénsia. “Ne’e duni ida ne’e nu’udar tendénsia perigozu ida […] ida ne’e nia evidénsia no dadus (efisiénsia) limitadu,” dehan Swaminathan. Nia akresenta katak tendénsia ida ne’e bele hamosu mós dúvida iha populasaun sira-nia hanoin kona-ba atu hili tipu vasina saida loos tuir mai iha doze daruak, datoluk ka to’o dahaat. Enkuantu nasaun sira ne’ebé mak planeia atu mistura vasina kontra Covid-19 diferente iha programa vasinasaun mak hanesan, Kanadá, Tailándia, Korea Súl, Rúsia, Vietname, Indonézia no seluk tán.
Dii, 15 Jullu 2021 – Estudante Adelino dos Santos Neno, idade tinan 13, hosi Oesilu, Oekusi, aproveita impozisaun Serka Sanitária (SS) iha munisípiu Dili hodi leba manu-tolun ba fa’an tuituir dalan ninin sira tanba Governu suspende hela eskola no mós nesesidade obriga. Neno agora klase 6 iha ensinu báziku, maibé nia hateten katak Governu suspende hela eskola tanba ne’e estudante hela iha uma de’it, entaun nia aproveita hodi buka osan. “Ha’u fa’an tanba osan laiha. Eskola ne’e corona hela ne’e taka, entaun ha’u fa’an manu-tolun. […] Ha’u rasik mak hakarak fa’an. Osan hodi hola fali kalsa ho kadernu,” dehan Neno ba jornalista Timor News ohin (15/7) iha Largu Lesidere, Dili. Estudante ne’e mós hakarak atu Governu haree to’ok oinsá mak sira bele kontinua hikas estudu prezensiál tanba nia prefere liu partisipa iha aula prezensiál duké hela iha uma de’it no fa’an sasán.
Dili, 15 Jullu 2021 – Prezidente Repúblika, Francisco Guterres Lú Olo informa katak tempu seidauk to’o atu nia bele hateten-sai ninia rekandidatura ba eleisaun prezidensiál iha tinan oin. “Ida ne’e ha’u seidauk bele hateten agora. Ha’u seidauk hateten agora, kuandu to’o iha nia tempu ita-boot (jornalista) sira sei rona,” Prezidente Repúblika informa ohin (15/7) iha edifísiu Komisaun Nasionál Eleisaun, Dili,  hafoin partisipa tiha iha serimónia aniversáriu dahitu Funsaun Públika nian, nu’udar resposta ba jornalista sira-nia pergunta katak públiku balu hakarak nia rekandidata-an. Enkuantu to’o oras ne’e partidu Kmanek Haburas Unidade Nasionál Timoroan (KHUNTO) mak fó-sai uluk ona nia kandidata mak Armanda Berta ne’ebé agora daudauk asume hela kargu Vise Primeira-Ministra no Ministra Solidariedade Sosiál no Inkluzaun.
Dili, 12 Maiu 2021 – Xefe Estadu Maiór Jenerál, Tenente Jenerál Lere Anan Timur informa katak sei hala’o rekrutamentu ba membu FALINTIL-Forsa Defeza Timor-Leste (F-FDTL) hamutuk na’in atus-neen (600) iha 09 Agostu 2021. Lere afirma katak iha duni urjénsia atu halo rekrutamentu ba membru foun F-FDTL no tenke akontese iha tinan ida ne’e maske iha situasaun Covid-19 nia laran. Nia hatutan, krize polítika ne’ebé akontese iha 2017 no aumenta tán ho pandemia Covid-19 ne’e mak impede atu hala’o rekrutamentu. “Iha difikuldade uitoan iha kondisaun atu halo rekrutamentu. Rekrutamentu ami prevé ba 09 Agostu. […] Fardamentu to’o mak halo rekrutamentu militár,” dehan Lere ohin (12/5) hafoin hasoru malu ho Prezidente Repúblika, Francisco Guterres Lú Olo iha Palásiu Prezidensiál, Dili. Kona-ba prosesu selesaun dokumentu, nia dehan katak besik remata ona no sei publika lista kandidatu sira hafoin prosesu selesaun remata.
Dili, 13 Maiu 2021 – Governu liuhosi Ministériu Ensinu Superiór, Siénsia no Kultura (MESSK) sei fó apoiu subsídiu ba estudante universitáriu sira hodi selu propinas inklui fahe mós pulsa $10 hodi tuir aula aprendizajen online durante implementasaun Serka Sanitária (SS). “Governu, liuhosi Ministériu Ensinu Superiór, Siénsia no Kultura (MESSK), atu apoiu subsídiu ba estudante sira liuhosi selu propinas no pulsa ba estudante hotu ne’ebé ativu hela,” dehan Vise Reitór ba Asuntu Akadémiku no Garantia Kualidade (VRAAGK) Universidade Nasionál Timor Lorosa’e (UNTL) Samuel de Sousa Freitas, tuir informasaun ne'ebé divulga ohin (13/5). Tanba ne’e, Samuel dehan katak nia Gabinete prepara hela dadus estudante UNTL sira ne’ebé atu hetan subsídiu refere. “Subsídiu sei fó mak tuir estudante ida-idak nia kustu pagamentu nian, hanesan sira ne’ebé ativu hela aula $30.00 no sira ne’ebé livre teoria sei fó $5.00 ne’e ba propinas nian, no pulsa ba telefone hodi uza ba internet $10 kada estudante ida-idak,” VRAAGK akresenta. Enkuantu Diretór Nasionál Atendimentu Estudante (DNAE) Rui Loco Pires informa katak dadus ne’ebé sira entrega ona ba Gabinete VRAAGK kompleta ho númeru telemóvel hamutuk na’in-19.425. “Sei falta estudante na’in-8.138 mak presiza ita kompleta no atualiza númeru kontaktu ativu hodi entrega ba MESSK,” dehan DNAE Rui.
Dili, 15 Jullu 2021 – Implementasaun Serka Sanitária (SS) halo karau ne’ebé Grupu Haburas Foho-Ailiku hakiak labele lori ba matadouru nune’e mós produtu agríkola sira hanesan modo-tahan dodok hotu no batar mós fuhuk hotu tanba susar atu transporta ba merkadu. Grupu Haburas Foho-Ailiku ho membru hamutuk foinsa’e na’in-37 ne’ebé lokaliza iha suku Foho-Ailiku, postu-administrativu Hatu-Udu, Ainaru, nia Koordenadór Juvinal da Costa hateten katak, sira sente triste tanba sira-nia rezultadu produtu la folin. “Hanesan povu kiak sente triste tanba ho ami nia esforsu ba halo to’os no ikus mai buat sira ne’e la folin,” nia relata ba jornalista Timor News ohin (15/7) via telemóvel. Nune’e Juvinal ezije ba Governu atu kria merkadu ne’ebé di’ak ba to’os-na’in sira-nia produtu iha situasaun saida de’it ho folin sustentável duni ba sira-nia nesesidade. “Ami mak imi-nia povu, hakarak ka lakohi ami nia susar ho terus ne’ebé ami iha ami hato’o ba imi (Governu),” nia akresenta.
Korea Norte, 09 Agostu 2021 – Akontese udan boot iha Korea Norte iha semana kotuk to’o fín semana ne’e, rezulta inundasaun iha rejiaun balu hodi estraga uma hamutuk 1.000 resin no halo populasaun 5.000 resin mak evakua tiha ba fatin seluk, haktuir BBC News nia divulgasaun ohin (09/8). Inundasaun ne’e estraga mós to’os ne’ebé nakonu ho ai-hán no infraestrutura lubuk ida hanesan estrada no ponte. “Líder Supremu Korea Norte Kim Jong-un haruka tiha ona militár sira atu tún direita hodi ajuda populasaun ka vítima iha rejiaun sira ne’ebé inundasaun akontese ba,” BBC News informa. Kim Jong-un preokupa tebes tanba iha Korea Norte oras ne’e menus ai-hán no hasoru hela pandemia Covid-19, depois inundasaun mosu tán hodi estraga buat barak. Ajénsia Meteorolojia  Korea Norte nian halo prediksaun katak udan boot ne’e sei akontese iha nasaun refere to’o 10 Agostu.
Dili, 14 Maiu 2021 – Prezidente Parlamentu Nasionál (PPN), Aniceto Guterres Lopes hato’o mensajen ohin (14/5) hodi husu ba povu tomak atu loke fuan ho ida-idak nia konsiénsia rasik hodi kumpri regra prevensaun Covid-19 tanba moras ne’e nia impaktu afeta tebes saúde públika, moris sosiál, ekonómika no funsionamentu órgaun Estadu nian. “Ho ita-nia disiplina, kumpri regra ho konsiénsia, kooperasaun di’ak, pandemia Covid-19 remata iha ita-nia rain doben ida ne’e, ita-boot mós parte ida,” PPN akresenta liuhosi mensajen ne'ebé divulga ohin (14/5). PPN konsidera katak maske kazu Covid-19 kontinua aumenta iha Timor-Leste maibé movimentu iha fatin públiku sei kontinua rame hela, ladún halo tuir regra prevensaun no mitigasaun Covid-19 no ida ne’e lori risku no kontribui ba hada’et Covid-19. “Nu’udar PPN, ho laran tomak, ha’u husu nafatin ba sidadaun hotu-hotu, atu mantéin firme iha kumprimentu regra prevensaun no mitigasaun pandemia ne’e ho konsiénsia rasik iha ida-idak nia fatin, respeita no kolabora ho pesoál sira ne’ebé halo servisu prevensaun no mitigasaun,” dehan PPN.
Dili, 16 Maiu 2021 – Sentru Integradu Jestaun Krize (SIJK) relata ohin (16/5) kona-ba Covid-19 katak iha tán kazu mate na’in-2 no kazu pozitivu infetadu foun na’in-179, tuir komunikadu imprensa ne’ebé Timor News asesu ohin. Kazu mate na’in-2 ne’e SIJK esplika katak na’in-1 ho sexu mane no idade 56 mate hori-sehik (15/5) iha nia servisu fatin no hafoin parte saúde halo tiha teste, rezultadu hatudu katak pozitivu Covid-19, família deside atu ba hakoi iha Lautén tuir protokolu saúde nian. Enkuantu na’in-1 seluk ne’e xinéza ida ho sexu mane no idade 58 iis-kotu hori-sehik (15/5) no família ho Embaixada Xina koordena hela ho SIJK atu halo kremasaun, ho nune’e totál ema ne’ebé mate ho Covid-19 iha Timor-Leste hamutuk na’in-10 ona. Kona-ba kazu infetadu na'in-179 ne’e kompostu hosi mane na’in-98 no feto na’in-81, na’in-156 deteta iha Dili no na’in-23 deteta iha munisípiu seluk. “Hosi totál kazu detetadu ohin, proporsaun sintomátiku hamutuk 12,2%,” SIJK relata. Iha mós pasiente rekuperadu foun na’in-65, nune’e pasiente ne’ebé oras ne’e baixa hela iha Timor-Leste hamutuk na’in-2116.
Dili, 16 Maiu 2021 – Ró ho ema na’in-7 ne’ebé ho destinasaun hosi Dili ba Ataúru mout iha tasi-klaran iha sábadu (15/5) ne’e rezulta na’in-4 lakon no na’in-3 konsege fila hikas ba rai-maran hafoin sira fó tiha sinál ba peskadór ida ne’ebé kail hela ikan iha tasi parte Kristu-Rei nian. Moises Tomé nu’udar sobrevivente ida hosi na’in-3 ne’ebé konsege fila hikas ba rai-maran haktuir katak, hafoin halo tiha orasaun, sira na’in-3 tenta nani fali hosi tasi-klaran hodi fila ba rai-maran no la kleur de’it sira hosi dook haree hetan peskadór ida no ikus mai peskadór ne’e konsege salva no lori sira fila ba rai-maran. “Tanba de’it Maromak Nia podér, Nia la husik nunka husik […] Ami na’in tolu halo orasaun, Maromak sé Ita-nia planu ne’e katak ami na’in-3 to’o rai-maran entaun haruka sinál ruma mai ami. Ami na’in tolu nani fali no la kleur ami haree maun ida iha Kampung Alor komesa halai atu ba kail. To’o iha Kristu-Rei nia para hodi kail. Ami bolu bolu bolu ajuda […] la kleur nia mós haree hetan nia dada tali nia mai ona,” Moises haktuir ohin (16/5) iha HNGV, Dili. Moises konta tán, hafoin peskadór ne’e to’o, sira na’in-3 tolu sa’e nia ró no nia lori hikas sira ba hatún iha rai-maran parte Kristu-Rei nian. “Ami na’in-3 tolu sa’e tiha ami na’in-3 tolu tanis, obrigadu ba Maromak tanba Maromak ne’e di’ak tebes […] ami-nia ain sama iha rai-maran ami na’in-3 tanis tán tanba ami na’in-3 bele konsege ain sama rai-maran ne’e tanba Maromak nia grasa,” Moises haktuir ho tanis.
Dili, 17 Maiu 2021 – Izolamentu Vera-Krúz, Dili, ohin (17/5) halo hela tratamentu ba pasiente Covid-19 hamutuk na’in ruanulu-resin-sia (29) no hosi totál refere na’in ida (1) ho kondisaun krítiku uza ventiladór no na’in lima (5) ho kondisaun grave uza oksijéniu tuir komunikadu imprensa ne’ebé Timor News asesu ohin (17/5). “Iha área obstetrisia na’in sanulu-resin-tolu (13) no iha medisina interna na’in sanulu-resin-neen (16). Sira na’in-13 iha obstetrisia kategoria moderadu hotu […]. Hosi sira na’in-16 iha medisina interna , na’in-1 krítiku uza ventiladór, na’in-5 grave uza oksijéniu, na’in sanulu (10) moderadu,” informa Sentru Integradu Jestaun Krize (SIJK) liuhosi komunikadu imprensa ne’e. Enkuantu ba loron ohin nian SIJK relata katak rejista tán kazu pozitivu Covid-19 foun na’in atus-ida-tolunulu-resin-ida (131) ne’ebé kompostu hosi feto na’in limanulu-resin-ualu (58) no mane na’in hitunulu-resin-tolu (73), no hosi totál 131 ne’e 119 deteta iha Dili no 12 deteta iha munisípiu seluk. To’o oras ne’e Timor-Leste rejista ema mate ho Covid-19 hamutuk na’in sanulu (10) no pasiente ne’ebé oras ne’e baixa hela hamutuk na’in rihun-rua-atus-ida-hitunulu-resin-tolu (2173).
Dili, 14 Juñu 2021 – Sentru Integradu Jestaun Krize (SIJK) relata ohin (14/6) kazu mate tanba Covid-19 timoroan na’in-1 ho sexu feto no idade 62, hela iha Maliana, Bobonaru. “Matebian laiha istória moras seluk, maibé me’ar ho iis-boot iha uma durante semana ida nia laran ona [...]. Ohin dadeer tuku 11:40 iis kotu tanba respiratoric failure & multiple organ failure,” SIJK relata liuhosi komunikadu imprensa ne’ebé divulga ohin. To’o oras ne’e Timor-Leste rejista kazu óbitu Covid-19 hamutuk na’in-19 ona. Iha mós kazu pozitivu Covid-19 foun hamutuk na’in-56 no rekuperadu foun na’in-102 ne’ebé SIJK relata ohin. Tanba ne’e kazu ativu ka pasiente Covid-19 ne’ebé oras ne’e baixa hela iha Timor-Leste hamutuk na’in-1489.
Dili, 20 Maiu 2021 – Prezidente Repúblika (PR) Timor-Leste Francisco Guterres Lú Olo hateten katak nia preokupa tebes ho konflitu violentu ne’ebé mosu oras ne’e entre Israel ho Palestina. “Nu’udar país livre no independente, ita defende nafatin solusaun polítika pasífika no negosiada atu hakotu kualkér konflitu ne’ebé mosu entre rai rua ka entre rai barak ho razaun ne’ebé de’it. Prezidente Repúblika preokupa tebes ho konflitu violentu akontese daudauk entre ita-nia país belun sira, Palestina no Israel. Ita hein katak ho ajuda komunidade internasionál nian, país rua ne’e bele halakon konflitu boot ne’e iha tempu badak. Hamutuk ita tane dame iha mundu tomak,” dehan PR Lú Olo iha nia mensajen ne’ebé hato’o ohin (20/5) ba povu Timor-Leste relasiona ho selebrasaun loron Restaurasaun Independénsia Timor-Leste ba dala-19. Kompas haktuir, konflitu entre Israel no Palestina ne’e mosu hikas dezde 10 Maiu liubá no to’o oras ne’e hamate ona sidadaun iha Palestina 200 resin no hakanek 1.000 resin, enkuantu iha Israel sidadaun 10 resin mak mate. Primeiru-Ministru Israel Benjamin Natanyahu promete katak atake hosi Israel ba Palestina sei kontinua tuir nesesidade hodi garante Israel atu seguru.
Dili, 21 Maiu 2021 – Vise Prezidente Komisaun Rekrutamentu FALINTIL-Forsa Defeza Timor-Leste (F-FDTL), Nuno de Carvalho dos Santos anunsia katak totál númeru final kandidatu F-FDTL ne’ebé pasa iha selesaun dokumentu hodi tuir teste hamutuk ema na’in-2.400. “Tanba situasaun Covid-19 halo prosesu (rekrutamentu) ne’e tenke adia no ohin ma kami foin bele fó sai ba públiku, ami hakarak deklara katak, lista kandidatu ne’ebé liu iha selesaun dokumentu ba tinan ne’e hamutuk ema 3.139 hosi totál formuláriu 12.259 ne’ebé komisaun rekolla iha inísiu 2020. Maibé, depois komisaun halo re-verifikasaun ba kandidatu 3.139 ne’ebé temi iha leten, konsege hetan númeru final hamutuk kandidatu 2.400,” Nuno deklara iha konferénsia imprensa ne’ebé hala’o ohin (21/5) iha Kuartél Jerál F-FDTL, Fatuhada, Dili. Nia akresenta katak kandidatu 2.400 ne’e sei hakat fali ba faze ezaminasaun médiku, teste fízika, psiko-téknika, no entrevista. Iha faze hirak ne’e komisaun sei haree hikas kandidatu sira-nia rezultadu ezame no halo tán re-verifikasaun molok fó sai naran finál ba públiku iha fulan Jullu hodi inkorpora ba instituisaun F-FDTL. Enkuantu lista naran kandidatu sira nian sei taka sai iha kada munisípiu no postu-administrativu sira inklui iha Komandu Polísia Munisipál no Eskuadra sira.
Dili, 24 Maiu 2021 – Provedoria ba Direitu Umanu no Justisa (sigla portugés, PDHJ) kondena asaun ilegál ne’ebé membru Polísia Nasionál Timor-Leste (PNTL) halo durante implementasaun Estadu Emerjénsia (EE) hanesan baku vendedór nuu ho naran Octavio Thal ne’ebé akontese iha domingu (23/5) ne’e iha fronteira Likisá-Dili. “PDHJ kondena asaun ilegál ne’ebé mak komete hosi membru PNTL sira durante implementasaun EE […] PDHJ husu forsa seguransa sira atu uza meiu sira hanesan negosiasaun, mediasaun, persuasaun no rezolusaun ba konflitu wainhira hasoru situasaun konflitu iha terenu,” PDHJ deklara liuhosi komunikadu imprensa ne'ebé divulga ohin (24/5). PDHJ mós kondena akontesimentu membru PNTL halo agresaun fíziku hasoru sidadaun ida iha Kuluhun, Dili, ne’ebé akontese iha sábadu (22/5) ne’e tuir keixa ne’ebé PDHJ simu ona. Tanba ne’e mak PDHJ afirma katak sei haruka kart aba Primeiru-Ministru, Taur Matan Ruak nu’udar Ministru Interiór no ba Komandante Jerál PNTL Faustino da Costa, relativa ho akontesimentu rua ne’e. PDHJ mós rekomenda ba Komandante Jerál PNTL atu foti medida kautelár hodi suspende membru PNTL ne’ebé komete asaun hirak ne’e durante prosesu investigasaun.
Dili, 31 Maiu 2021 – Konsellu Ministru hala’o sorumutuk ohin (31/5) iha Ministériu Finansa, Dili, no aprova projetu Rezolusaun Governu nian hodi mantéin impozisaun Serka Sanitária iha munisípiu tolu (3) mak Bobonaru, Kovalima no Dili ba loron 14 tán, no matéin mós impozisaun Serka Sanitária iha munisípiu rua (2) mak Baukau no Vikeke ba loron 7 tán. “Nune’e, bandu sirkulasaun ema sira nian entre munisípiu sira ne’e no sirkunskrisaun administrativa sira seluk, exetu iha kazu hirak ne’ebé ninia fundamentu forte,” temi iha komunikadu imprensa ne’ebé ofisialmente divulga ohin (31/5). Molok ne’e, Governu deside tiha ona hodi estende impozisaun Serka Sanitária iha munisípiu lima (5) to’o 01 Juñu, maibé, liuhosi enkontru Konsellu Ministru nian ohin, aprova tán hodi estende impozisaun Serka Sanitária iha munisípiu lima (5) ne’e, tanba haree ba situasaun epidemiolójika iha Timor-Leste.
Dili, 31 Maiu 2021 – Ministériu Solidariedade Sosiál no Inkluzaun (MSSI) hamutuk ho Komisaun Anti Korupsaun (KAK) no Banku Nasionál Komérsiu Timor-Leste (sigla portugés BNCTL) hala’o konferénsia imprensa ohin (31/5) iha MSSI Kaikoli, Dili, hodi fó hanoin hikas ba ema sira ne’ebé hetan saláriu $500.00 ba leten kada fulan maibé simu mós subsídiu ba uma-kain vulnerável $200.00 iha tinan kotuk ne’e atu entrega ka devolve fila-fali tanba la elejível atu simu subsídiu refere. Iha estensaun tempu ba benefisiáriu la elejível sira atu entrega osan ne’e ba kofre Estadu liuhosi BNCTL to’o 30 Juñu 2021, tanba haree ba implementasaun regra sira kona-ba estadu emerjénsia, serka sanitária no konfinamentu obrigatóriu. “Depois de prazu determinadu até 30 Juñu 2021, funsionáriu no traballadór hirak ne’e seidauk devolve ka redepozita tuir mekanizmu ne’ebé estabelese liuhosi BNCTL, mak prosesu tuir mai sei entrega ba KAK hodi halo ezersísiu seluk tuir lei haruka,” deklara Diretór Jerál MSSI Rui Exposto. Molok ne’e, iha tinan kotuk KAK mós apela tiha ona ba benefisiáriu la elejível sira atu entrega hikas subsídiu $200.00 ne’ebé sira simu liu tiha ona.
Dili, 02 Juñu 2021 – Prezidente Konsellu Munisipál Kombatente Libertasaun Nasionál Munisípiu Manufahi, Tobias Amaral Magno ho kódigu ‘Maksakur’ ohin (02/6) hato’o nia lamentasaun iha Manufahi katak veteranu nia oan barak mak la pasa iha prosesu selesaun dokumentu ba rekrutamentu membru FALINTIL-Forsa Defeza Timor-Leste (F-FDTL) foun ne’ebé hala’o iha tinan 2021 ne’e. Nia akresenta katak veteranu nia oan la pasa maibé “autonomista nia oan sira mak naran barak pasa iha lista rekrutamentu”. Relasiona ho situasaun ne’e, Maksakur afirma katak Konsellu Veteranu Manufahi halo ona karta ida hodi dirije ba Komisaun rekrutamentu no ohin lori tún ona ba iha Kuartél Jerál F-FDTL. Nia mós dehan, maioria veteranu sira iha Manufahi prokupa tebes ho problema refere, tanba prioridade ba iha rezime espesiál veteranu nia oan sira, maibé iha realidade hatudu katak veteranu nia oan barak la pasa.
Dili, 04 Juñu 2021 – Traballadór timoroan na’in-70 mak atu aranka hosi Dili, Timor-Leste, hodi ba servisu iha Korea Súl iha sexta (04/6) ne’e maibé na’in-5 la konsege aranka tanba pozitivu ba Covid-19, nune’e traballadór na’in-65 de’it mak konsege semo ba Korea Súl. Divulgasaun ofisiál hosi Sekretaria Estadu ba Formasaun Profisionál no Empregu (SEFOPE) iha sexta (04/6) ne’e haktuir, traballadór ne’ebé atu aranka ne’e tuir loloos hamutuk na’in-66, maibé molok atu aranka, pesoál saúde sira to’o iha aeroportu Nicolau Lobato, Dili, hodi kansela tán traballadór na’in-1 tanba pozitivu mós ba Covid-19. Enkuantu traballadór na’in-65 ne’ebé aranka tiha ona ne’e ho sexu mane hotu no foin mak atu ba servisu dahuluk, na’in-41 mak servisu iha área peska no na’in-24 iha área fábrika. Molok aranka, iha kinta (03/6) sira halo mós depedida ho parte SEFOPE.
Dili, 05 Juñu 2021 – Governu Xína liuhosi nia Embaixadór iha Timor-Leste, Xiao Jianguo, entrega apoiu vasina SINOVAC hamutuk doze rihun atus ida (100.000) inklui mós ho saringa ba Governu Timor-Leste ne’ebé simu direita hosi Vise Primeira Ministra Armanda Berta dos Santos, ohin (05/6) iha sala VIP Aeroportu Prezidente Nicolau Lobato, Dili. Vasina SINOVAC ne’e Xina apoia tuir pedidu ne’ebé Primeiru-Ministru, Taur Matan Ruak halo ba Xina no no mós ba Austrália ne’ebé haruka ona vasina AstraZeneca doze 70.000 hodi tulun Ministériu Saúde atu kombate Covid-19 iha Timor-Leste. “Obrigadu barak ba Governu Australianu no Xinés ba jenerosidade hodi oferese apoiu refere atu tulun Timor-Leste vasina nia populasaun kontra Covid-19,” Primeiru-Ministru hato’o liuhosi nia Gabinete.
Dili, 05 Juñu 2021 – Governu Timor-Leste liuhosi Ministériu Administrasaun Estatál halo ona lansamentu fatuk dahuluk ba konstrusaun uma ba família kbiit-laek, ohin (05/6) iha Maubara Lisa, munisípiu Likisá. Informasaun ofisiál hosi Gabinete Primeiru-Ministru esplika, “ba tinan fiskál 2021 Governu tau orsamentu dólar amerikanu millaun 25, ne’ebé sei harii uluk uma hamutuk 1.272 iha teritóriu laran tomak ba benefisiáriu sira ne’ebé identifikadu ona hosi autoridade suku no aldeia”. Programa konstrusaun uma kbiit-laek ne’e sei kontinua mós faze daruak iha tinan fiskál 2022 no 2023. Uma fa kbiit-laek ne’e Governu haktuir katak, nu’udár prioridade VIII Governu nian ne’ebé ho objetivu atu fó mahon ba kbiit-laek sira hodi hela ho dignu.
Dili, 08 Juñu 2021 – Xefe suku sira iha munisípiu Dili hasoru malu ho Primeiru-Ministru, Taur Matan Ruak ohin (08/6) iha Ministériu Finansa, Dili, no relata katak komunidade sira entuziasmu tebes atu simu vasina kontra Covid-19. Tanba ne’e, Xefe suku sira mós sujere ba Governu atu aumenta númeru pesoál saúde ne’ebé fó vasina ba komunidade sira no rezolve kartaun kinur ne’ebé la sufisiente. Hatán ba ida ne’e, Primeiru-Ministru hateten, “sei diskute kle’an liután ho Ministériu Saúde no ekipa sala situasaun atu bele hetan mekanizmu di’ak iha programa vasinasaun ne’e nune’e bele atinje meta ne’ebé Governu define ona”. Xefe Governu ne’e mós agradese ba Xefe suku sira-nia sakrifísiu no husu atu sira fó nafatin kontribuisaun atu sidadaun sira simu vasina barak liután.
Dili, 08 Juñu 2021 – Ohin (08/6) Sentru Integradu Jestaun Krize (SIJK) relata tán kazu óbitu Covid-19 timoroan na’in-1 ho sexu mane no idade tinan 86. Matebian iha istória moras kankru no moras króniku seluk tán, no nia hakotu-iis iha uma iha segunda (07/6) ne’e hafoin halo izolamentu domisiliár. Enkuantu família ho ekipa saúde sira prepara hodi halo funerál tuir protokolu óbitu ba kazu Covid-19 ne’ebé Timor-Leste adopta. Iha mós kazu foun infetadu Covid-19 hamutuk na’in-98 ne’ebé SIJK relata ohin, na’in-80 deteta iha Díli no na’in-18 iha munisípiu seluk, no rekuperadu foun na’in-214. Nune’e Timor-Leste rejista ona ema mate ho Covid-19 hamutuk na’in-18, no pasiente ne’ebé oras ne’e baixa hela iha izolamentu hamutuk na’in-2115.
Dili, 10 Juñu 2021 – Ministra Saúde, Odete Freitas Belo hateten katak to’o oras ne’e sidadaun iha Timor-Leste ne’ebé simu ona vasina AstraZeneca doze dahuluk mak hamutuk besik rihun sianulu (90.000). “To’o agora totál serka de 90.000 sidadaun simu ona primeira doze vasina AstraZeneca. Númeru ne’e ita konsege atinje tanba grasa hosi doasaun Governu Austrália ne’ebé suporta ita [...] Doasaun vasina hosi COVAX facility haforsa di’ak liután apoiu sira seluk hosi Governu Austrália no Governu Xína,” dehan Ministra Saúde ohin (10/6), wainhira halo lansamentu ba imunizasaun vasina AstraZeneca kontra Covid-19 ba doze daruak nian, iha CCD, Kaikoli, Dili. Governante ne’e esklarese mós katak, sidadaun ne’ebé simu ona vasina doze dahuluk maibé hetan moras Covid-19, bele simu doze daruak hodi asegura afetividade vasina no prevene kontájiu vírus.
Dili, 10 Juñu 2021 – Prezidente Repúblika (PR), Francisco Guterres Lú Olo apela ba sidadaun hotu hotu atu hadomi no respeita liután feto sira tanba sira mak ai-riin ba família no ba sosiedade. “Ba jerasaun ohin loron nian, ha’u aproveita oportunidade ida ne’e hodi apela ba família no sosiedade tomak no ba entidade hotu-hotu atu hadomi no respeita liután ita-nia feto sira, tanba sira mak ai-riin metin ba família no ba sosiedade,” dehan PR Lú Olo iha nia diskursu wainhira lansa livru ‘Buibere Hamriik Ukun Rasik-An’ iha kinta (10/6) ne’e iha Palásiu Prezidensiál, Dili. Nia mós husu ba Parlamentu Nasionál, Governu, Polísia Nasionál Timor-Leste, Prokuradoria-Jerál Repúblika no Tribunál atu hamutuk proteje vítima sira, inklui labarik feto sira, no hatuu justisa loloos ba sira ne’ebé komete krime.
Europa, 13 Juñu 2021 – Selesaun Portugál obrigatoriamente hasai nia jogadór João Cancelo hosi lista squad ba EURO 2020 tanba defeza ho idade tinan 27 ne’e pozitivu ba Covid-19. Haktuir sítiu ofisiál Portugál nian, Cancelo konfirmadu pozitivu infetadu Covid-19 hafoin realiza teste PCR iha sábadu (12/6) ne’e no rezultadu sai iha domingu (13/6). “Tuir protokolu Covid-19 ne’ebé UEFA mantéin molok jogu EURO 2020 hahú, jogadór hotu-hotu no membru ekipa sira sei halo teste RT-PCR, no rezultadu hatudu katak jogadór Portugál Cancelo pozitivu no sira seluk negativu,” haktuir Bola Net. Nune’e, Portugál bolu hikas jogadór Diogo Dalot hodi troka João Cancelo. Iha jogu entre klubu, Cancelo nu’udar defeza Manchester City nian ne’ebé sai manán-na’in ba Premier League, enkuantu Diogo Dalot iha Manchester United maibé fó empresta hela ba AC Milan.
Dili, 15 Juñu 2021 – Programa Nasaun Unidu ba Dezenvolvimentu (sigla inglés UNDP) entrega apoiu ekipamentu kámera Drone ho marka Mavic Pro 2 hamutuk neen (6) ba Sekretaria Estadu Protesaun Sivíl (SEPS). Xefe UNDP Munkhtuya Altangerel hateten, ekipamentu refere sei tulun servisu protesaun sivíl nian hodi halo kontrolu ne’ebé foka liu ba rezilénsia oinsá rekolla dadus iha área risku dezastre naturál. “Ohin loron ami entrega ekipamentu Drone 6 ho espesifikasaun kompleta ho nia asesores teknolojia moderna, hodi fasilita protesaun sivíl halo levantamentu dadus no halo mapeamentu ba área sira ne’ebé risku dezastre,” dehan Altangerel ohin (15/6) iha Kaikoli, Dili, hafoin entrega tiha ekipamentu ne’e ba SEPS. Líder máximu SEPS, Joaquim Gusmão agradese ba apoiu ne’ebé UNDP oferese hodi bele fasilita Governu halo estudu identifikasaun ba risku dezastre. “Ho ekipamentu hirak ne’e hatudu katak parseria dezenvolvimentu nia apoiu ba kestaun risku dezastre naturál maka’as tebes,” dehan Joaquim Gusmão.
Manufahi, 18 Juñu 2021 – Governu apoia materiál konstrusaun ba uma-kain hamutuk 52 iha munisípiu Manufahi hodi hadi’a hikas sira-nia uma ne’ebé anin-boot estraga tiha iha tinan 2020 liubá. Koordenadór Jestaun Risku Dezastre munisípiu Manufahi, Elezito da Costa  hateten ohin (18/6) katak, vítima dezastre naturál uma-kain 52 ne’e kompostu hosi 27 iha postu-administrativu Same, 15 iha Alas, 5 iha Fatuberliu no 5 iha Turiskai. Nia akresenta, materiál konstrusaun ne’ebé Governu apoia mak hanesan kaleen simente, ai kuadradu, besi, pregu, arame no osan mão-de-obra. Vítima dezastre Feliciana de Jesus agradese ba Governu tanba apoia ona materiál konstrusaun hirak ne’e hodi harii fali nia uma ne’ebé hetan estragus iha tinan kotuk.
Dili, 21 Juñu 2021 – Eiz Prezidente Repúblika Timor-Leste, José Ramos-Horta lamenta tanba Timor-Leste vota Abstensaun ba Esbosu Rezolusaun kona-ba ‘Situasaun iha Myanmar’ ne’ebé negosia tiha ona entre nasaun sira iha Europa Amérika no ASEAN. “Abstensaun ba golpe militár violentu, abstensaun ba asasinatu ema sivíl 800 resin, ba enkarserasaun líder nasionál eleitu, ba tarjetu asasinatu ba joven sira, artista, eskritór, kantores, dansarinu. Sé mak foti desizaun ida ne’e?,” dehan Ramos-Horta iha nia divulgasaun ofisiál ohin (21/6). Horta dehan, Myanmar nia reprezentante permanente rasik ba ONU mós vota afavór, no nasaun sira iha ASEAN hanesan Indonézia, Malázia, Filipina, Singapura, Vietname vota afavór maibé Timor-Leste vota Abstensaun fali. Horta konsidera Timor-Leste nia votu ne’e nu’udar ‘Vote of Shame’, tanba ne’e nia mós husu deskulpa ba povu Myanmar. “Ha’u husu deskulpa ba povu Myanmar,” dehan Horta.
Dili, 22 Juñu 2021 – Administradór munisípiu Manufahi, Arantes Isaac Sarmento hateten katak Estadu selu saláriu boot ba kargu xefia sira la’os atu hodi halimar facebook no game iha servisu fatin maibé atu hala’o knaar hodi serví Estadu no povu. Arantes hato’o ida ne’e tanba Administradór postu no Diretór balu la sériu iha enkontru entre Administradór munisípiu ho administradór postu, diretór delegasaun teritoriál no diretór municipal sira kona-ba koordenasaun servisu no planeamentu orsamentu munisípiu ba tinan 2022, ohin (22/06) iha Administrasaun munisípiu Manufahi. Arantes akresenta, “simu kargu xefia tenke iha responsabilidade hala’o servisu, trasa planu, implementa tuir kompeténsia ne’ebé iha, hodi benefisia povu no rai ida ne’e, la’os simu kargu xefia atu konta lia iha servisu fatin, halimar facebook, halimar game, haree de’it vídiu iha youtube, maibé simu kargu xefia prontu hala’o nia knaar durante oras 24, no prontu fila tarde ba uma, sé lakohi fila tarde, di’ak liu lalika asume kargu xefia”. Enkuantu enkontru ne’e ho objetivu atu halo koordenasaun servisu no mós trasa programa no orsamentu kada administradór postu, servisu munisípál no servisu delegasaun teritoriál sira iha Manufahi ba tinan 2022, nune’e sai hanesan planu prioridade munisípiu nian hodi aprezenta ba Governu Sentrál.
Dili, 06 Jullu 2021 – Ministru Justisa (MJ) Manuel Cárceres informa katak to’o loron ohin (06/7) parte saúde rejista Prizioneiru hamutuk na’in-59 iha Prizaun Glenu, Ermera, mak pozitivu infetadu Covid-19, no iha mós Guarda Prizionál na’in-1. “Ha’u informa ba sua exelénsia Primeiru-Ministru (Taur Matan Ruak) katak to’o ohin (06/7) iha Glenu ita-nia maluk prizioneiru sira ne’e na’in-59 mak infetadu Covid-19, maibé sira asintomátiku tanba ne’e sira-nia situasaun di’ak hela, Servisu Saúde Munisipál Ermera nian mós tau-matan hela  ba sira. […] Prizioneiru na’in-59 no Guarda Prizionál ida (mak infetadu), no Guarda Prizionál ne’e halo auto-konfinamentu iha nia uma,” MJ informa hafoin hasoru malu ho Primeiru-Ministru, Taur Matan Ruak ohin iha Faról, Dili. MJ akresenta katak iha Prizaun Suai, Kovalima, to’o agora na’in-1 mak sei pozitivu infetadu hela, no iha prizaun Bekora, Dili, livre tiha ona.
Dili, 22 Juñu 2021 – Embaixadór Austrália iha Timor-Leste Peter Roberts hateten katak Austrália nia Ministru Saúde no Kuidadu ba Ema Idozu la temi atu rekomenda Austrália nia polítika kona-ba implementasaun vasina AstraZeneca ba nasaun hotu-hotu tanba nasaun ida-idak iha ninia polítika rasik. Peter Roberts hato’o ida ne’e relasiona ho informasaun hosi mídia balu ne’ebé dehan katak Austrália implementa de’it vasina AstraZeneca ba ema ho idade 60 ba leten tanba haree ba kazu balu ne’ebé karik efeitu kolaterál hosi vasina AstraZeneca. “Austrália nia Ministru Saúde no Kuidadu ba Ema Idozu la fó sai rekomendasaun ida ne’e ba nasaun hotu-hotu ne’ebé mak daudauk ne’e uza hela AstraZeneca,” dehan Peter liuhosi mensajen infográfiku ne’ebé divulga ohin (22/6). Peter akresenta katak, nasaun sira hanesan Timor-Leste ne’ebé iha transmisaun komunitária ka lokál, risku ba Covid-19 boot liu fali duke kompara ho efeitu kolaterál hosi vasina, nune'e nia enkoraja nafatin ema hotu atu simu vasina. “OMS kontinua rekomenda katak adultu hotu-hotu ne’ebé mak ho idade 18 ba leten seguru atu hetan vasinasaun ho vasina AstraZeneca,” tenik Peter.
Dili, 23 Juñu 2021 – Xefe Estadu Maiór Jenerál FALINTIL-Forsa Defeza Timor-Leste (F-FDTL) Tenente Jenerál Lere Anan Timur hakarak atu F-FDTL ka Governu hasoru direita fábrika hodi sosa rasik material militár nian iha fábrika no la’os liu fali hosi tenderizasaun ba kompañia sira. “Ha’u hateten ba señor Prezidente Repúblika atu hato’o ba señor Primeiru-Ministru katak ba Instituisaun Militár, ba materiál Militár, ha’u lakohi fó ba kompañia. Instituisaun direita ba fábrika. Ne’e la’os sosa hahán ka sosa saida mak ita tender, tender, ne’e material de guerra, kilat, kilat-musan, buat sira ne’e ita tenke ba direta. Instituisaun ho fábrika ka Governu ho fábrika. Ida ne’e mak di’ak liu”, afirma Tenente Jenerál Lere Anan Timur ba imprensa hafoin hasoru malu ho Xefe Estadu ohin (23/6) iha Palásiu Prezidensiál, Dili. Nia mós konsidera katak ho dalan ida nune’e sei evita mós prátika korupsaun. “Dalaruma ita iha interese iha laran. Tender ne’e para pursentu ne’e tama. […] Ida ne’e ha’u kontra kedas,” Tenente Jenerál dehan. Ko’alia kona-ba situasaun seguransa iha rai-laran, Tenente Jenerál konsidera katak oras ne’e di’ak no estável hela.
Dili, 24 Juñu 2021 – Primeiru-Ministru (PM), Taur Matan Ruak hateten katak nia sente kontente tebes no agradese tanba Eiz Prezidente Repúblika no Eiz PM, Kay Rala Xanana Gusmão disponibiliza ona nia-an hodi simu vasina Sinovac doze dahuluk kontra Covid-19. Taur konsidera katak ida ne’e nu’udar ezemplu di’ak ida ba sidadaun sira hotu atu halo tuir hodi simu vasina atu prevene-an hosi ospitalizasaun no mate. “Ha’u kontente loos tanba ne’e fó ezemplu di’ak ba iha ita hotu-hotu para tuir buat ne’ebé Avó Nana halo, kontribui simu vasina, tanba hanesan Ministériu Saúde dehan, Ministériu Saúde nia motto ‘Ita-nia Saúde Iha Ita-nia Liman Rasik’, tanba ne’e hato’o parabéns no obrigadu barak,” dehan Taur, tuir informasaun divulgadu hosi nia Gabinete ohin (24/6). Aléin hosi Xanana Gusmão, líder sira seluk ne’ebé simu ona vasina mak hanesan, Eiz Prezidente Repúblika José Ramos-Horta, Eiz PM Marí Alkatiri, PM Taur rasik, Prezidente Repúblika Francisco Guterres Lú Olo, Tenente Jenerál Lere Anan Timur no Arsebispu Arkidioseze Dili Dom Virgílio do Carmo.
Dili, 25 Juñu 2021 – Ministru Edukasaun Juventude no Desportu, Armindo Maia ohin (25/6) hasoru malu ho Primeiru-Ministru (PM), Taur Matan Ruak iha Faról, Dili, hodi ko’alia kona-ba planu atu rekonstrui eskola hamutuk 250 no rekruta profesór hamutuk na’in-975 iha tinan ida ne’e. “Ha’u informa kona-ba prosesu no lala’o kleur uitoan tanba ita hotu hatene Covid-19, ita labele book-an no prosesu mós tama tenke liuhosi AND, liuhosi Obras Públika, maibé ohin Sua Eselénsia Primeiru-Ministru husu ba ha’u para bele dudu prosesu ne’e lalais. […] Iha mós kestau kona-ba rekrutamentu 975 vagas ho sira ne’ebé kontratadu ne’e mós informa, ita sei iha prosesu diskusaun ba sira kontratadu rihun 500 resin, sira ne’ebé voluntáriu rihun resin, vaga 975 ne’ebé ita iha atu halo rekrutamentu sei iha prosesu diskusaun,” dehan MEJD kona-ba planu refere hafoin remata enkontru. Nia akresenta katak ba rekonstrusaun eskola 250 ne’e parte Governu sei esforsa hodi atinje pelumenus 70% ka 80%.
Dili, 27 Juñu 2021 – Polísia Nasionál Timor-Leste (PNTL) liuhosi Departamentu Nasionál Tránzitu no Seguransa Rodiviária halo operasaun pasa revista ba transporte sira ne’ebé halo movimentu iha domingu (27/6) kalan no prende kareta Estadu rua ne’ebé kontinua halo movimentu iha tempu kalan sein karta autorizasaun. “Kuandu kareta ho motór Estadu halo movimentasaun iha loron Sábadu no Domingu inklui mós ba loron feriadu sira mak laiha karta autorizasaun, ida ne’e difine iha ita-nia lei kódigu penál Timor-Leste nian (katak krime). Tanba ne’e apela ba Diretór sira wainhira uza patrimóniu Estadu atu halo movimentu iha kalan ka loron boot ruma tenke iha karta autorizasaun servisu hodi hatudu katak ita-boot sira hala’o servisu Estadu nian,” Komandante Polísia Tránzitu Nasionál, Superintendente polísia João Belo informa iha Kaikoli, Dili, hafoin remata atividade operasaun iha domingu kalan ne’e. Komandante Belo akresenta katak kareta Estadu hirak ne’e sei entrega hikas ba Ministériu maibé tenke liu hosi prosesu administrasaun. Atividade pasa revista ne’e iha mós transporte seluk ne’ebé PNTL prende mak hanesan motorizada 10, dokumentu kareta 10 no kareta hamutuk 11 ne’ebé komete infrasaun.
Dili, 28 Juñu 2021 – Porta-vóz Komandu Jerál Polísia Nasionál Timor-Leste (PNTL) superintendentexefe Arnaldo de Araújo informa ohin (28/6) katak, Polísia munisípiu Díli buka tuir hela ema balu ne’ebé sunu bandeira Portugál relasiona ho rezultadu derota ne’ebé Portugál hetan iha kopa Euro 2020 kontra Béljika ne’ebé hala’o ohin 04:00 am otl. “Insidente ne’e akontese tanba de’it jogu entre Portugál ho Béljika ne’ebé mak Portugál lakon, sira ne’ebé mak simpatizante ba Portugál sente la kontente no ema balu ne’ebé mak laiha responsabilidade sunu bandeira Portugál, no oras ne’e daudauk suspeitu sira ne’e Polísia Munisípiu Dili buka tuir hela no hein katak iha tempu badak suspeitu sira ne’e sei kaptura hotu no sei halo prosesu tuir regra ne’ebé mak iha,” Arnaldo de Araújo informa iha nia knaar-fatin, Dili. Nia akresenta, wainhira fanátiku ba nasaun ida iha jogu sira tenke pronto simu rezultadu saida de’it mak nasaun ne’e hetan no labele sunu fali bandeira. “Labele sunu fali bandeira no símbolu nasaun ida nian tanba ida ne’e hatudu katak ita la respeita nasaun sira seluk,” deha Porta-vóz ne’e. Enkuantu iha jogu ne’e, Béljika halakon Portugál ho golu 1-0, tanba ne’e Béljika sei hakat ba faze tuir mai no Portugál tenke sai ona hosi kopa Euro 2020.
Dili, 30 Juñu 2021 – Parlamentu Nasionál (PN) autoriza ona Prezidente Repúblika (PR), Francisco Guterres Lú Olo atu deklara tán estensaun Estadu Emerjénsia (EE) ba teritóriu nasionál ba dala-15 ho durasaun loron tolunulu (30) ne’ebé sei vigora iha 02 to’o 31 Jullu 2021. Pedidu estensaun EE ba dala-15 ne’e PN aprova ohin (30/6) liuhosi votasaun ho rezultadu votu áfavór 39, kontra 0 no abstensaun 20, ho nune’e autoriza PR atu deklara EE ba dala-15. Pedidu estensaun EE ne’e, PR haktuir liuhosi nia mensajen ba PN katak, tanba haree ba impaktu hosi pandemia Covid-19 ne’ebé hamate ona ema barak no iha Timor-Leste rejista kazu konfirmadu rihun resin ona no iha mós kazu mate, inklui haree ba variante Delta ne’ebé sirkula ona iha nasaun viziñu Indonézia.
Manufahi, 05 Jullu 2021 – Bebé hamutuk na’in-628 mak moris iha uma túr-ahi Price Rainier III of Monaco Same, Manufahi, durante pandemia Covid-19 hahú hosi fulan Abríl 2020 to’o Juñu 2021. Koordenadora Uma Túr-Ahi Price Rainier III of Monaco Same, Rosália Imaculada ohin (05/7) informa katak, “totál 628 ne’e kompostu hosi bebé ho sexu mane na’in-351 no bebé ho sexu feto na’in-277, inan na’in-2 mak partu bebé kaduak”. Hosi totál refere, iha mos mós bebé na’in-4 mak mate ho kondisaun na’in-2 mate iha inan nia kanotak no na’in-2 seluk mate hafoin túr-ahi tiha. Rosália esplika katak bebé ne’ebé mate tanba família ho inan tarde lori ba iha uma túr-ahin. Enkuantu númeru mortalidade bebé iha munisípiu Manufahi iha tinan 2 ikus ne’e tún kompara fali ho tinan hirak ba kotuk.
Dili, 05 Jullu 2021 – Sentru Integradu Jestaun Krize (SIJK) ohin (05/7) relata katak rejista tán kazu mate ho Covid-19 na’in-1 timoroan ho sexu feto no idade tinan 17. “(nia) hela iha Dili, Diagnostikada ho sindroma insufisiénsia respiratória agura (SIRA) tanba Covid-19 (Cycle Thresehold E gene 30,7) iha HNGV iha loron 16 Juñu. Iha loron ne’e kedas hala’o tratamentu iha Vera-Krúz tuir protokolu ba Covid-19, inklui oksijenasaun liuhosi ventiladór. Hafoin loron 18 pasiente la mellora, no horisehik (04/7) iis-kotu iha 16:50, tanba multiple organ failure,” esplika SIJK iha komunikadu imprensa ne’ebé Timor News asesu ohin. Família hosi matebian koordena ho ekipa saúde hodi hala’o tiha ona prosesu funerál tuir protokolu ne’ebé adopta iha Timor-Leste. To’o agora Timor-leste rejista ona kazu óbitu Covid-19 hamutuk na’in-25, enkuantu iha mós kazu pozitivu foun ne’ebé SIJK relata ohin hamutuk na’in-36 no rekuperadu foun na’in-25. Nune’e kazu ativu ka pasiente ne’ebé oras ne’e baixa hela iha Timor-Leste hamutuk na’in-925.
Dili, 07 Jullu 2021 – Konsellu Ministru hala’o sorumutuk ohin (07/7) iha Palásiu Governu, Dii, no aprova projetu Rezolusaun ida hodi mantéin implementasaun Serka Sanitária (SS) iha munisípiu Dili ba loron hitu (7) tán to’o 15 Jullu 2021 tanba haree ba evolusaun pandemia Covid-19. Parte Governu define hodi temi iha komunikadu imprensa ofisiál ne’ebé divulga ohin (07/7) katak ho SS refere, kontinua bandu sirkulasaun ema sira nian entre munisípiu Dili no sirkunskrisaun administrative sira seluk, exetu iha kazu hirak ne’ebé ninia fundamentu forte tanba razaun sira seguransa púbika, saúde públika asisténsia umanitária, manutensaun sistema abastesimentu públiku ka reazaun seluk ne’ebé presiza atu hala’o ba interese públiku nian. Proibisaun ba sirkulasaun ne’e la abranje ba ema ne’ebé komprova ona vasinasaun kompleta ka simu ona vasina doze daruak, nune’e mós ba labarik sira iha tinan neen mai kraik. Enkuantu ba munisípiu Baukau, Governu deside ona hodi la renova impozisaun SS.
Dili, 07 Jullu 2021 – Diretór Diresaun Jerál Abitasaun no Urbanizmu (sigla portugés DJHU), Roger Tertuliano Belo, akompaña hosi ekipa tékniku sira, iha kuarta (07/7) ne’e iha edifísiu MOK, Kaikoli, Dili, aprezenta dezeñu Espasu Verde no Liña Bisikleta ba Ministru Obras Públika (MOP) Salvador dos Reis Pires, ne’ebé sei implementa iha área identifikadu iha sidade Dili. Informasaun ofisiál ne’ebé divulga ohin katak, “dezeñu ba espasu verde ne’e sei okupa fatin públika ne’ebé sai ona tarjetu ba DJHU liuhosi Diresaun Nasionál Urbanizmu ne’ebé identifika ona mak hahú hosi Jardín 2006 hosi lampu tránzitu ka kruzamentu edifísiu Ministériu Justisa nia oin to’o iha kruzamentu EDTL nian”. Iha aprezentasaun ne’e, Ministru Salvador kontinua fó orientasaun ba DJHU atu finaliza tiha dezeñu ba implementasaun nune’e bele fasilita populasaun nia movimentu ho saudável.
Dili, 07 Jullu 2021 – Diresaun Nasionál Urbanizmu (DNU) liuhosi Departamentu Estudu no Urbanizmu Seksaun Kontrolu, iha kuarta (07/7) ne’e, hamutuk ho líder komunitária suku Fatuhada, Dili, halo intervensaun direita hodi tún ba observa no identifika valeta sira ne’ebé taka hosi komunidade nia abitasaun ka hela-fatin iha Aldeia 05, suku Fatuhada. Liuhosi informasaun divulga iha pájina ofisiál DNU hateten katak abitasaun taka valeta ne’e tanba “liga ho atitude hosi komunidade balu ne’ebé laiha responsabilidade ba umanu no ambiente, no sai hanesan kauza dahuluk ba inundasaun”. Iha observasaun, ekipa DNU konsege rekolla informasaun sira relasiona ho problema refere, nune’e sei toma nota iha ajenda enkontru DNU nian hodi diskuti atu solusiona.
Dili, 09 Jullu 2021 – Prezidente Repúblika (PR), Francisco Guterres Lú Olo enkoraja atleta timoroan na’in-3 atu ba kompete iha Tokyo Olympic Games 2020 (2021) ho aten-barani no neon-metin hanesan bei’ala sira. “Ita-boot sira sei reprezenta ita-nia rain doben Timor-Leste no sei kompete ho atleta sira seluk hosi rai oioin. Prezidente Repúblika enkoraja ita-boot sira atu haktuir ita-nia bei’ala sira. Katak sei kompete ho aten-barani no neon-metin! Ho forsa vontade maka’as, determinasaun no persisténsia. […] Karik ita-boot sira manán medulla ruma, sei fó onra boot liután ba Timor-Leste. Maibé tuir Pierre Coubertain hatete ’Importante liu la’os manán, maibé kompete ho dignidade’. Ha’u-nia votu susesu ba imi hotu,” dehan PR ohin (09/7) iha sorumutuk ho atleta na’in-3 hodi halo despedida tanba atu aranka ba Japaun iha loron hirak tuir mai. Hosi atleta na’in-3 ne’e, atleta na’in-2 Imelda Belo ho José da Silva mak sei kompete iha modalidade Natasaun, no Felisberto de Deus sei kompete iha modalidade Atletizmu. Enkuantu Olympic Games ne’e sei realiza iha 23 Jullu to’o 08 Agostu 2021 iha Japaun. Timor-Leste partisipa ona ba dahuluk iha Olympic Games ne’ebé realiza iha Austrália iha tinan 2000 no ba daruak iha Brazíl iha tinan 2016.
Dili, 09 Jullu 2021 – Ministra Saúde, Odete Freitas Belo informa ba ema hotu-hotu katak molok atu ba simu vasina kontra Covid-19 tenke hán bosu, deskansa no hemu bee barak, no hafoin simu tiha vasina labele ansi fila sedu ba uma. “Antes atu mai vasina tenke hán bosu, kalan tenke deskansa, hemu bee barak no depois simu tiha vasina túr iha ne’e (sentru vasinasaun) atu profisionál saúde sira bele observa ita-boot, lalika ansi lalais ba uma, mai vasina ne’e tenke preparadu ho neon ho laran, no labele fila lalais, túr iha ne’e minutu 30 hanesan ne’e kuandu sente laiha ona reasaun buat ruma depois mak fila ba uma,” dehan Ministra Odete ohin (09/7) iha serimónia lansamentu imunizasaun kontra Covid-19 ho vasina AstraZeneca Doze Daruak nian, iha Sentru Saúde Metinaru, Dili. Ministra mós hateten katak uza de’it máskara la sufisiente atu evita-an hosi Covid-19, tanba ne’e nia husu atu ema hotu-hotu kumpri nafatin regra seluk tán hanesan fase-liman ho sabaun, uza hand sanitizer, distánsia sosiál, evita kaer oin no ba simu vasina.
Dili, 09 Jullu 2021 – Governu Korea Súl suspende provizóriu mobilizasaun traballadór timoroan hosi Timor-Leste atu ba servisu iha Korea Súl tanba Covid-19 variante Delta kontinua infeta iha Korea Súl no da'et maka'as mós iha mundu. Informasaun refere Reprezentante HDR Korea Súl iha Timor-Leste hato’o ba Sekretaria Estadu ba Formasaun Profisionál no Empregu (SEFOPE) liuhosi Diretór Diresaun Nasionál Empregu Esteriór Filomeno Soares, wainhira sira hasoru malu ohin (09/7) iha Dili. CNN haktuir, variante Delta iha Korea Súl oras ne’e da’et aumenta liuliu ba ema ho idade tinan 20 to’o 30 ba leten. Parte kompetente iha Korea Súl kontinua husu sidadaun sira iha Seoul no fatin seluk mós atu kontinua uza máskara inklui ba sira ne’ebé simu ona vasina.
Dili, 11 Jullu 2021 – Arjentina sai nu’udar vensedór ka kampeonatu ba Kopa Amérika 2021 hafoin halakon Brazil ho score 1-0 iha finál Kopa Amérika 2021 ne’ebé hala’o ohin (11/7) iha estádiu Maracana, Rio de Janeiro. Golu ne’ebé lori vitória ba Arjentina ne’e marka hosi jogadór Ángel Di María iha parte dahuluk iha minutu 22’. Ho nune’e Arjentina halo tán istória hodi sai nu’udar nasaun ne’ebé hetan vitória Kopa Amérika barak liu ho totál dala-15 hanesan ho Uruguai ne’ebé manán mós dala-15, enkuantu Brazíl dala-9 ona. Vitória ba Kopa Amérika 2021 ne’e sai mós hanesan Lionel Messi nia troféu internasionál dahuluk ne’ebé nia hetan hamutuk ho selesaun nasionál Arjentina.
Dili, 13 Jullu 2021 – Ministériu Defeza (MD) Estadus Unidus Amérika (EUA) mak finansia projetu reabilitasaun Aeródromu Baukau, Timor-Leste, ho montante osan dólar amerikanu millaun 10. “Projetu reabilitasaun (Aeródromu Baukau) ne’e finansia hosi Ministériu Defeza EUA ho montante dólar amerikanu millaun 10 ho objetivu atu hadi’ak kapasidade F-FDTL nian iha área seguransa, apoiu umanitária no resposta ba dezastre naturál,” haktuir informasaun ofisiál hosi Gabinete Primeiru-Ministru publika ohin (13/7). Parte Governu Timor-Leste liuhosi Primeiru-Ministru, Taur Matan Ruak hamutuk ho Embaixadór EUA iha Timor-Leste Kevin Blackstone lansa ona fatuk dahuluk iha segunda (12/7) ne’e ba projetu reabilitasaun refere nu’udar marka ofisiál ba inísiu reabilitasaun. Iha inísiu fulan Outubru tinan ne’e, ekipa konjunta Enjeñaria hosi F-FDTL no militár EUA sei hala’o reabilitasaun eskalaun ki’ik iha Aeródromu Baukau inklui hadi’a lutu perímetru no konstrusaun armajen ba ekipamentu ne’ebé F-FDTL sei utiliza ba operasaun no manutensaun ba ninia komponente aéreu.
Dili, 14 Jullu 2021 – Deputada sira iha Parlamentu Nasion’al hosi Grupu Feto Parlamentár Timor-Leste (sigla portugés GMPTL) kontinua fó konfiansa ba deputada Lídia Norberta dos Santos Martins hodi lidera GMPTL ba períodu 2021-2023, haktuir Parlamentu Nasionál nia divulgasaun ofisiál ohin (14/7). Iha Divulgasaun ofisiál ne’e temi, “konfiansa refere Deputada sira hosi membru GMPTL fó liuhosi eleisaun ho votu 13 ba Deputada Lídia no votu 12 ba kandidata Deputada seluk”. Membru GMPTL deside avansa ho lista kandidata rua ba Prezidente GMPTL mak hanesan, lista A ne’ebé hetan votu 13 mak reprezenta kandidata Deputada Lídia Norberta dos Santos Martins nu’udar Prezidente ho nia Vise no Sekretária, no lista B ne’ebé hetan votu 12 mak reprezenta kandidata Deputada Isabel Maria B Freitas Ximenes nu’udar Prezidente ho nia Vise no Sekretária. Enkuantu kandidata ba Vise Prezidente GMPTL iha lista A no B ne’e hanesan de’it mak deputada Domingas dos Santos, nune’e mós Sekretária mak Deputada Elvina Sousa Carvalho.
Dili, 14 Jullu 2021 – Konsellu Ministru hala’o reuniaun ohin (14/7) iha Palásiu Governu Dili, lidera hosi Primeiru-Ministru, Taur Matan Ruak, no aprova projetu Rezolusaun ida hodi estende implementasaun Serka Sanitária iha munisípiu Dili ba loron 14 tán ne’ebé sei remata iha 29 Jullu 2021 ho oras 23:59, haktuir komunikadu imprensa ofisiál hosi Governu. Komunikadu ne’e temi, “Konsellu Ministru aprova projetu Rezolusaun refere hafoin rona tiha aprezentasaun hosi Sala Situasaun Sentru Integradu Jestaun Krize (SS-SIJK) kona-ba pontu situasaun epidemiolójika nasion’al”. Nune’e, bandu nafatin sirkulasaun ema sira iha munisípiu Dili no sirkunskrisaun administrativa sira seluk, exetu iha kazu hirak ne’ebé ninia fundamentu forte tanba razaun sira seguransa públika, saúde públika, asisténsia umanitária, manutensaun ba sistema abastesimentu públiku ka razaun seluk ne’ebé presiza atu hala’o ba interese públiku nian. Proibisaun sirkulasaun ne’e la abranje ba ema sira ne’ebé komprova ona vasinasaun kompleta (doze rua) kontra Covid-19, nune’e mós ba labarik sira iha tinan neen mai kraik ne’ebé akompaña inan-aman sira.
Baukau, 13 Agostu 2021- Leonel Belo hanesan defisiente fíziku ida hosi suku Makalaku, postu-administrativu Kelikai, munisipiu Baukau, informa katak, nia sente triste tanba hakotu estudu iha eskola sedu tebes no ohin loron haree nia maluk defisiente sira seluk hanesan nia bele asesu ba edukasaun no kampu traballu, maibé nia labele tanba ekonomia la sufisiente nune’e nia tenke hapara estudu iha klase sexto ano. “Hakarak atu eskola fali maibé ekonomia laiha. Ha’u sente triste uitoan, haree kolega defisiente balu ba eskola, ba servisu, maibé ha’u iha uma  de’it,” haktuir Leonel ba jornalista Timor News, ohin (13/8), via telefone. Leonel akresenta, nia rasik deside hapara estudu la’os tanba nia mak lakohi ona atu eskola, maibé inan-aman mak kbiit la to’o duni. Leonel mós haktuir katak iha tinan 2020 nia fa’an pulsa maibé pandemia Covid-19 halo nia tenke hapara mós nia atividade negósiu ida ne’e. Leonel ne’ebé nu’udar oan ba dahituk hosi maun-alin na’in-8 ne’e husu ba Governu atu identifika no tau-matan didi’ak ba ema ho defisiénsia sira iha Timor-Leste tanba balu loron-kalan túr de’it iha uma no balu iha estrada ninin.
Dili, 16 Agostu 2021 – Reitór Universidade Nasionál Timor Lorosa’e (UNTL), João Soares Martins hateten ohin (16/8) iha nia knaar fatin, kampus UNTL sentrál, Dili, katak UNTL nia dosente balu seidauk simu vasina kontra Covid-19. Reitór UNTL dehan, aula prezensiál reativa tiha ona hahú hosi 09 Agostu liubá maibé UNTL deside ona katak dosente ne’ebé seidauk simu vasina kontra Covid-19 sei mantéin fó aula online. “Dosente sira mós balu (simu ona) vasina, balu seidauk (simu) vasina. Iha ami-nia reuniaun, ami deside katak dosente ne’ebé la (simu) vasina labele fó aula prezensiál, nia tenke halo gravasaun ba nia matéria ka kontinua ho aula online, ne’e para ita labele fó risku ba estudante sira,” dehan Reitór João ba jornalista Timor News. Enkuantu ba estudante sira, nia esplika katak, tenke simu vasina pelu-menus doze ida hodi bele tuir aula prezensiál ne’ebé sei komprova ho kartaun vasinasaun. Estudante ne’ebé seidauk simu vasina sei kontinua ho aula online. "Ne'e para enkoraja sira bele simu vasina," Reitór tenik. Reitór hato’o mós lia-menon ba komunidade akadémika sira katak tenke simu vasina atu nune’e universidade bele hala’o atividade hotu-hotu ho normál.
Dili, 18 Outubru 2021 – Ministra Saúde (MS), Odete Freitas Belo, ofisialmente simu ona vasina kontra Covid-19 tipu Pfizer lote dahuluk ho doze 100.620, ohin (18/10) iha edifísiu SAMES, Dili, hodi aplika ba foinsa’e sira ne’ebé ho idade tinan 12 to’o 17 iha Timor-Leste. Vasina lote dahuluk ne’e to’o iha Timor-Leste iha sábadu (16/10) liubá liuhosi mekanizmu COVAX no finansia hosi Governu Estadus Unidus Amérika (EUA). “Populasaun sira ne’ebé ho idade tinan 18 ba leten sei kontinua simu vasina AstraZeneca ka Sinovac,” Governu esplika iha komunikadu ofisiál ne’ebé Timor News asesu ohin. Aléin hosi vasina Pfizer, MS mós simu sistema refrijerasaun temperatura ultrabaixa ne’ebé sei uza hodi armazena vasina.
Manufahi, 16 Novembru 2021 – Prezidente Repúblika (PR) Francisco Guterres Lú Olo, hamutuk ho nia espoza Cidalia Mouzinho Lopes Guterres, ohin (16/11) hala’o vizita ba munisípiu Manufahi. Iha vizita ne’e, populasaun Manufahi simu PR ho nia espoza ho kultura ne’ebé hanaran sergala hosi suku Holarua, Same. Foinsa'e suku Holarua Adão da Costa sente kontente ho vizita Xefe Estadu nian iha munisípiu Manufahi, hodi haree no rona direitamente povu Manufahi nia preokupasaun. Hafoin komunidade sira simu PR no nia espoza iha Leusate, PR no komitiva kontinua vizita hodi presta omenjen ba estátua Dom Boa Ventura no símu bua-malus matak- malirin iha ai-daak lulik Luak-Manufahi. PR no espOza mós kontinua presta omenajen no tau ai-funan ba erói pátria iha osuáriu Luak, no kuda ai-kameli nu’udar símbolu haburas no proteje natureza no meiu ambiente iha osuáriu Luak. Tuir oráriu, iha kuarta (17/11) aban, PR sei halo diálogu ho komunidade no autoridade sira iha salaun parókia Nossa Senhora de Assunção, Same.
Dili, 18 Novembru 2021 – Prezidente Repúblika Francisco Guterres Lú Olo, ho nia espoza Cidalia Nobre Guterres, ohin (18/11), hala’o vizita ba munisípiu Ainaru, ne’ebé simu hosi povu Ainaru iha Aiasa, postu-administrativu Hatu-udu. “Ami ho haksolok hakat liu mai tuir dalan ne’ebé mak oan sira, inan-aman sira hamutuk ho autoridade fó hela dalan. Ne’ebé ami hakat liu daudauk uluk ona hodi soe ain tuir dalan ne’ebé mak ita-boot sira fó ba ami. Ne’ebé ami uluk ona ba uma no fatin. Aban sei tuir ba mak ita sei bele ko’alia di’ak tán. Obrigadu barak”, hateten Prezidente Lú Olo ba lia-na’in, autoridade munisipál no komunidade, hodi husu lisensa atu hakat liu ba Osuáriu munisípiu Ainaru hafoin simu tiha hosi komunidade.Iha Osuáriu, Xefe Estadu hateten, “Timor-Leste iha parte ne’ebé-ne’ebé de’it, sempre halo parte istória Timor-Leste nian ba luta de libertasaun nasionál nian”. Administradór Ainaru, Leovigildo Amaral Pereira hateten katak populasaun iha Ainaru kontente tanba Prezidente bele vizita sira-nia munisípiu. Ko’alia kona-ba dezafiu saida mak nia no komunidade sira enfrenta no hakarak ko’alia ho Prezidente Repúblika, Administradór ne’e hateten, “hakarak aprezenta ba Sua Exelénsia Prezidente Repúblika dezafiu sira relasiona ho dezastre naturál iha 4 Abril, implementasaun estadu emerjénsia, Covid-19 no kampaña vasinasaun no mós situasaun komunidade hamutuk 152 ne’ebé mate iha fulan Setembru, iha munisípiu Ainaru, ho razaun ne’ebé la klaru”. Enkuantu dezafiu hirak ne’e sei hato’o iha diálogu ne’ebé Prezidente sei halo ho komunidade sira iha loron aban (19/11) tuir ajenda.
Dili, 16 Agostu 2021 – Komisaun Anti Korupsaun (sigla portugés, CAC) ohin (16/8), ezekuta órden juíz Ivan Patrocino Antonio iha Tribunál Distritál Dili (TDD) ho númeru NUC 007/21.CAC.TL hodi halo buska no apreensaun ba Autoridade Portuátria Timor-Leste (APORTIL) relasiona ho aluga Ró Tranship II Gresik. CAC nia komunikadu imprensa haktuir, “Ekipa Investigadór CAC halo auto inkéritu ba Diretór Nasionál Diresaun Kabotajen iha APORTIL nia edifisiu iha tasi-ibun Portu Dili tanba suspeita hela kona-ba autoria krime abuzu podér no partisipasaun ekonomia prevé iha artigu 297 juncto 299 Kódigu Penál. Iha operasaun loron ohin, Investigadór CAC sira halo buska apreensaun iha fain tolu (3); gabinete Diretór Kabotajen, gabinete Prezidente APORTIL no rezidénsia Diretór Nasionál Kabotajen nian”. CAC informa, objetu krime lubuk ida ne’ebé Investigadór sira ohin preende mak hanesan komputadór, dokumentu importante sira relasiona ho prosesu kontratu aluga Ró Tranship II ho ninia prosesu aprovizionamentu no pagamentu.  Investigadór CAC ne’ebé apoia hosi Polísia Nasionál Servisu Investigasaun Kriminál (PNSIK) mós lori ona Diretór Kabotajen mai iha edifísiu CAC, Faról, Dili, hodi hakle’an informasaun kona-ba prosesu tomak lori Ró Tranship II Gresik mai to’o iha Timor-Leste iha fulan Juñu liubá. Depende ba progresu investigasaun, wainhira evidénsia forte no sufisiente, iha posibilidade CAC detein Diretór Kabotajen.
Dili, 16 Agostu 2021 – Reitór Universidade Nasionál Timor Lorosa’e (UNTL), João Soares Martins hateten katak, estudante ativu sira ne’ebé la hetan subsídiu pulsa ba aula online ne’e dalaruma tanba estudante sira troka tiha ona sira-nia númeru telefone ka sira-nia númeru telefone la loos. “Ida ne’e tanba (subsídiu) pulsa ne’e Governu fó direitamente tuir númeru (telefone) ne’ebé mak sira hato’o ba. Sé kestaun balu la simu ne’e parese númeru mak la loos ka sira troka númeru karik ita la hatene,” dehan Reitór ba jornalista Timor News, ohin (16/8) iha nia knaar-fatin kampus UNTL sentrál, Dili. Nia rekomenda ba estudante ne’ebé seidauk hetan subsídiu pulsa atu bele hato’o reklamasaun ba Governu hodi rezolve wainhira sira-nia númeru telefone ne’e loos hela maibé pulsa la tama. “Ajuda pulsa ne’e la liuhosi universidade. Governu hatama direitamente ba númeru telefone ne’ebé mak submete ba. Sira bele hato’o claim ba Governu liuliu ba Ministériu Ensinu Superiór, dezde ke sira fornese númeru ne’ebé loos no pulsa la tama. Pois servisu kompañia ne’ebé oferese ida ne’e sei buka tuir,” dehan Reitór. Nia akresenta katak sé estudante sira fó númeru telefone seluk no uza fali númeru telefone seluk entaun la’os problema Governu nian. Molok ne’e iha estudante balu mak hato’o ona sira-nia lamentasaun ba Timor News katak sira seidauk hetan subsídiu pulsa ne’ebé Governu fahe hodi uza ba aula online.
Dili, 16 Agostu 2021 – Governu Japaun liuhosi nia Embaixada iha Timor-Leste entrega doasaun vasina AstraZeneca doze 170.000 ba Governu Timor-Leste, haktuir komunikadu imprensa ofisiál ne’ebé Timor News asesu ohin (16/8). Komunikadu ne’e haktuir, doasaun vasina AstraZeneca refere entrega direitamente hosi Embaixadór Japaun iha Timor-Leste KINEFUCHI Masami ba Primeiru-Ministru Timor-Leste Taur Matan Ruak ne’ebé akompaña mós hosi membru Governu balu. Doasaun ida ne’e ho objetivu atu fó asisténsia ba Timor-Leste durante luta hodi kombate kazu Covid-19 ne’ebé kontinua iha. Primeiru-Ministru Taur lori Governu Timor-Leste nia naran hato’o agradesimentu ba Governu Japaun espesialmente ba Primeiru-Ministru Japaun YOSHIHIDE SUGA ba kontribuisaun ida ne’e. Vasina kontra Covid-19 doze 170.000 ne’e to’o iha Dili, Timor-Leste, iha 13 Agostu liubá, no Reprezentante Ministra Negósiu Estranjeiru no Kooperasaun mak simu uluk iha aeroportu Internasionál Prezidente Nicolau Lobato wainhira hatún ho aviaun.
Dili, 16 Agostu 2021 – Xefe Departamentu ba Kontrolu Poluisaun Carlos Conceição informa katak Dekretu Lei númeru 37/2020 kona-ba polítika Zero Plástiku ne’e fó hela dalan atu importa plástiku balu mai Timor-Leste. Nia esplika, maske nune’e, empreza ne’ebé importa plátiku ne’e tenke selu taxa 30% hosi nia presu báziku ba kofre Estadu. “Polítika Governu ba problema plástiku ne’e iha VIII Governu Konstitusionál, iha Dekretu Lei númeru 37/2020 ne’ebé mak atu bandu importa no mós prodúz plástiku iha ita-nia rain. Lei ida ne’e agora daudauk tama ona iha implementasaun. Ita halo ona atividade inspesaun ba loja sira atu fó hanoin ba sira labele importa no prodúz plástiku iha teritóriu timor laran. Maibé iha lei ne’e mós sei fó dalan ba plástiku balu ne’ebé mak sei bele importa mai Timor-Leste, maibé tenke selu taxa 30% hosi nia presu báziku ne’ebé mak sira sosa hosi nasaun orijen,” Carlos informa ba jornalista Timor News iha nia knaar-fatin, Dili. Nia akresenta, parte Sekretaria Estadu Ambiente (SEA) mós to’o agora sei tolera hela atu sirkula plástiku balu ne’ebé importa tiha ona molok Dekretu Lei ne’e tama iha vigór. “Ita halo kontrolu tanba ema-nia sasán sira ne’e balu tama mai molok lei ne’e tama iha vigór. Entaun problema ida ne’e mak to’o ohin loron hosi parte SEA ita sei bele fó etapa rua. Iha ida ita dehan katak face out, face out ne’e katak bandu totalmente. [...] Ida fali ita dehan katak face down katak hamenus,” nia esplika. Carlos mós husu ba komunidade sira atu labele soe lixu plástiku arbiru tanba sei estraga bezeja no halo tasi nakonu ho plástiku.
Dili, 18 Outubru 2021 – Ministru Defeza, Filomeno da Paixão de Jesus, informa katak Governu planeia atu halo rekrutamentu ba membru FALINTIL Forsa Defeza Timor-Leste (F-FDTL) no Polísia Nasionál Timor-Leste (PNTL) hamutuk dala ida de’it ka ‘rekrutamentu konjuntu’. Ministru Defeza informa asuntu ne’e hafoin hasoru malu ho Primeiru-Ministru, Taur Matan Ruak, ohin (18/10) iha Faról, Dili, no esplika katak ho rekrutamentu konjuntu refere, membru foun sira bele hamutuk durante fulan ida ka rua hodi aprende valór prinsípiu komún depois mak koloka fali ba iha espesialidade. “Iha tempu balu ne’ebé sira hamutuk bele koñese malu di’ak hodi aprende iha disiplina komún. Tinan oin rekrutamentu tenke akontese dala ida de’it nune’e sai hosi ne’ebá mak ita fahe fali balu ba Polísia no balu nafatin iha F-FDTL, nune’e disiplina ba parte rua ne’e hanesan,” Ministru informa. Nia akresenta katak, rekrutamentu konjuntu ne’e sei akontese iha 2022 maibé konseitu hirak ne’e sei haree hela, no sei aprezenta ikus ba Konsellu Ministru iha fulan Outubru nia rohan.
Ainaru, 17 Agostu 2021 – Inspirasaun ida ne’e hato’o hosi Xefe Casa Civil, Francisco Maira de Vasconcelos ba estudante sira wainhira nia vizita eskola balu iha munisípiu Ainaru iha tersa (17/8) ne’e, ne’ebé akompaña mós hosi membru Governu balu. “Situasaun difísil, kondisaun difísil, maibé ita orgullu tanba ita-nia oan sira sei iha mehi. Ema kiak liu iha mundu mak ema ne’ebé laiha mehi. Dezde nia hán-hemu laiha, maibé nia sei iha mehi, nia la’os kiak, tanba ho mehi ne’e mak nia bele muda nia-an,” dehan Xefe Casa Civil. Ne’e duni, nia husu ba inan-aman sira atu sériu investe iha oan sira-nia edukasaun tanba edukasaun mak bele muda ema-nia moris no lori nasaun ba oin. “Eskola mak halo ema sai sivilizadu, eskola mak halo ema matenek, eskola mak halo ema iha utilidade hanesan sidadaun ba nasaun ida. [...] Inan-aman sira, eskola ne’e la’os responsabilidade Governu de’it, la’os mestre sira de’it, maibé autoridade lokál, inan-aman no alunu sira rasik,” Francisco Vasconcelos akresenta.
Dili, 18 Agostu 2021 – Konsellu Ministru hala’o sorumutuk ohin (18/8) iha Palásiu Governu, Dili, no deside propoin ba Prezidente Repúblika (PR), Francisco Guterres Lú Olo atu halo renovasaun ba implementasaun Estadu Emerjénsia ba dala-17 ba loron 30 tán. Komunikadu imprensa ofisiál fó-sai hosi Ministériu Solidariedade Sosiál no Inkluzaun (MSSI) hateten katak desizaun refere Konsellu Ministru foti “hafoin analiza tiha aprezentasaun hosi Sala Situasaun kona-ba pontu situasaun epidemiolójika nasionál”. Governu esplika, halo estensaun ba Estadu Emerjénsia ne’e ho objetivu atu bele evita no neutraliza risku propagasaun sira hosi variante foun Covid-19, no nune’e bele proteje saúde públika no kapasidade resposta hosi Sistema Nasionál Saúde nian. Tanba ne’e, ho renovasaun ka estensaun Estadu Emerjénsia refere sei permite Governu hodi halo suspensaun ka restrisaun ba ema-nia direitu no garantia fundamentál balu. Molok ne’e PR promulga ona implementasaun EE ba dala-16 ne’ebé oras ne’e vigora hela no sei termina iha 30 Agostu.
Dili, 15 Outubru 2021 – Defisiente matan, Leonito da Costa Carmone, enkoraja joven sira ne’ebé iha kondisaun fíziku no saúde di’ak sein defisiénsia ruma atu book-an hodi halo buat di’ak ruma ba nasaun. Leonito da Costa hateten katak, maske nia ho kondisaun defisiente matan maibé nia fila-liman rasik liuhosi fa’an sigaru no pulsa iha dalan ninin sira dezde 2018 to’o agora hodi apoia nesesidade uma-laran, no atu fanun mós joven sira ne’ebé ho kondisaun di’ak. “Ba joven feto no mane, ha’u halo ne’e hanesan hodi fanun joven sira ne’ebé la defisiente atu nune’e bele book-an hodi halo buat ruma, labele kria problema, labele hanoin baku malu. […] Haree book-an ona ba,” Leonito dehan ba jornalista Timor News, ohin (15/10) iha Bekora, Dili. Leonito nia aman mate ona no inan oras ne’e iha Likisá, no nia iha mós feton ida. Hafoin konversa ho jornalista Timor News, molok fahe malu, Leonito hato’o mós lia-menon ba parte Governu atu bele prepara mós kampu traballu ba defisiente sira. “Ami hakarak Governu prepara kampu traballu ida mai ami atu ami bele buka moris rasik,” nia dehan.
Dili, 18 Outubru 2021 – Prezidénsia Repúblika (PR) fó apoiu materiál konstrusaun no roupa ba família vítima hosi inséndiu ne’ebé akontese iha eiz merkadu Komoro, Dili, ne’ebé apoiu hirak ne’e entrega direita hosi Xefe Casa Civil, Francisco Maria de Vasconcelos. Parte PR nian relata katak, família hamutuk 217 mak simu apoiu hanesan: Semente saku 657, besi kotak hamutuk 1.752, baut kalen kaixa 438 no roupa sakola 219. "Ajudus ida ne'e hanesan formas ida Prezidente Repúblika nia responsabilidade, prezidente nia domin ba ita-boot sira, maske la barak, maibé importante la'ós sasan ne'e, la'e. importante mak ita-nia relasaun, ita-nia domin no hanesan umanu, hanesan aman no oan sira," Xefe Casa Civil, hato'o ba vítima inséndiu, ohin (18/10), hafoin entrega tiha apoiu hirak ne’e. Nia mós fó hanoin ba autoridade atu koordena ho Governu liuhosi diresaun Bombeiru hodi bele hala'o edukasaun sívika ida kona-ba oinsá atu hasoru inséndiu, tanba komunidade eiz merkadu Komoro afeita ona inséndiu ba dala rua.
Kongu, 19 Outubru 2021 – Organizasaun Mundiál ba Saúde (OMS) relata katak iha loron sanulu (10) ikus ne’e deteta hikas kazu foun virus Ebola lima (5) iha distritu Butsili, Repúblika Demokrátika Kongu, no hosi kazu lima ne’e na’in tolu (3) mak mate. Reuters haktuir iha segunda (18/10) ne’e, autoridade sira iha Kongu analiza katak transmisaun kazu foun ne’e iha relasaun ho surtu Ebola entre 2018-2020, ne’ebé durante períodu refere nia laran infesaun Ebola hamate ema 2.200 no infeta ema liu 1.000. Oras ne’e iha de’it vasina kontra Ebola tipu rua ne’ebé eziste iha mundu mak produsaun Merck no Johnson&Johnson.
Dili, 18 Agostu 2021 – Konsellu Ministru hala’o reuniaun ohin (18/8) iha Palásiu Governu, Dili, no deside hodi mantéin impozisaun Serka Sanitária (SS) iha munisípiu Dili no iha postu-administrativu rua iha munisípiu Ermera mak hanesan Ermera no Railaku to’o 30 Agostu 2021. Aléin hosi Dili, Ermera no Railaku, Governu mós deside mantéin impozisaun SS iha suku Naimeko no Bobometo, iha RAEOA, to’o loron ne’ebé hanesan mak 30 Agostu 2021. Parte Governu liuhosi sorumutuk refere foti desizaun katak kontinua mantéin mós konfinamentu domisiliáriu jerál iha postu-adminsitrativu Ermera no Railaku to’o 25 Agostu 2021. Nune’e, Governu kontinua bandu ema-nia sirkulasaun entre munisípiu ka área sira ne’ebé temi ona no sirkunskrisaun administrativa sira seluk no nafatin ho exepsaun ne’ebé fó-sai tiha ona antes.
Dili, 19 Agostu 2021 – Komandu Polísia Nasionál Timor-Leste (PNTL) liuhosi Unidade Patrullamentu Fronteira (UPF), iha kuarta (18/8) kalan, kaptura sidadaun timoroan na’in-21 iha aldeia Baer, suku Beseuk, postu-administrativu Tilomar, Kovalima, iha área besik fronteira entre Indonézia no Timor-Leste tanba tenta transporta kuda hamutuk 13 ba Indonézia ho ilegál. “Hori-kalan iha meia noite, membru UPF kompañia Bravo, servisu koletivu kaptura ita-nia joven na’in-21 iha área mota-laran ne’ebé halo transaksaun ilegál hodi transporta kuda hamutuk 13 ba nasaun viziñu liuhosi mota Baer iha munisípiu Kovalima. Sidadaun sira ne’e uza kareta kamioneta Colt Diesel ida ho númeru matríkula A. 50728,” informa Komandante UPF, Euclides Belo via telefone ohin (19/8) dadeer. Nia afirma, agora daudauk PNTL halo ona medida hodi prosesa tuir prosedimentu legál no kumpri protokolu saúde nian.
Dili, 19 Agostu 2021 – Ministru Ensinu Superiór, Siénsia no Kultura (MESSK) Longuinhos dos Santos hateten katak hosi nia parte laiha planu atu lalin hikas estudante sira ne’ebé oras ne’e iha hela munisípiu seluk hodi fila mai Dili atu partisipa iha aula prezensiál ne’ebé reativa ona. “Ita laiha planu ba ida ne’e,” dehan Longuinhos ba jornalista Timor News, ohin (19/8) iha edifísiu Ministériu Solidariedade Sosiál no Inkluzaun (MSSI), Kaikoli, Dili. Tanba ne’e, nia husu ba estudante universitáriu sira ne’ebé oras ne’e iha hela munisípiu seluk atu esforsa-an hodi fila hikas mai Dili nune’e bele partisipa iha aula prezensiál. “Estudante sira presiza esforsa-an para atu fila-fali atu bele hala’o aula prezensiál. Purtantu ne’e ha’u hanoin estudante presiza esforsa-an para oinsá mak atu partisipa iha aula prezensiál,” dehan MESSK. Enkuantu estudante balu iha Ermera no mós munisípiu seluk hato’o ona sira-nia preokupasaun ba Timor News kona-ba transporte públiku ne’ebé labele movimenta mai Dili hodi difikulta sira atu fila mai Dili tanba aula prezensiál reativa ona. Responde ba preokupasaun ida ne’e, MESSK rasik hateten, laiha planu atu lori sira fila no sira tenke esforsa-an rasik hodi fila. MESSK mós hato’o mensajen ba estudante sira atu simu vasina tanba estudante nu’udar instrumentu ba komunidade hodi halo tuir. “Vasina, vasina no vasina tanba vasina importante atu bele hasa’e imunidade sidadaun sira nian inklui estudante sira, no estudante sira mak sai hanesan mata-dalan di’ak, sai hanesan instrumentu ba komunidade,” informa MESSK.
Mianmar, 19 Outubru 2021 – Soldadu junta militár Mianmar kuaze na’in-50 resin mate iha konfrontu kontra milísia lokál anti-golpe ne’ebé akontese iha Mandalay, Sagaing, Yangon no Kayah, entre 13 no 15 Outubru liubá. CNN informa ohin (19/10) katak, insurjénsia guerilleira ne’ebé Forsa Defeza Povu (sigla inglés PDF) halo iha kantu hotu-hotu iha Mianmar kontinua akontese, espesialmente akontese dezde Governu ba Unidade Nasionál (sigla inglés NUG) deklara funu kontra junta militár ne’ebé halo golpe militár iha nasaun refere. Iha sexta (15/10) liubá milísia anti-golpe iha distritu Shwe Bo, iha Sagaing, afirma katak sira ataka no oho soldadu junta militár na’in-12. Mídia lokál Irrawaddy relata mós katak, soldade junta militár na’in-8 mós mate iha sidade Khin-U iha karta (13/10) liubá wainhira kareta militár rua hetan atake iha suku Myakan. Soldadu junta militár na’in-10 seluk mós mate iha kinta (14/10) tanba tama ho kareta ba lasu bomba iha dalan iha sidade Myaung, rejiaun Sagaing. Iha mós ema na’in-8.981 ne’ebé hetan kapturasaun hodi detéin tanba kontra rejime junta militár Mianmar.
Dili, 20 Agostu 2021 – Veteranu ka Eiz Forsa Armada Libertasaun Nasionál Timor-Leste (FALINTIL), Agapito da Conceição ho kódigu ai-laran Beremau hateten katak to’o oras ne’e Eiz FALINTIL balu sira-nia kondisaun moris seidauk di’ak. “Eiz FALINTIL sira ne’e iha balu (kondisaun moris) seidauk di’ak. Iha balu di’ak ona, balu seidauk di’ak,” dehan Beremau iha sexta (20/8) ne’e Fatuhada, Dili, hafoin partisipa tiha iha serimónia komemorasaun loron FALINTIL. Tanba ne’e Beremau husu ba Estadu atu tau-matan ba sira ne’ebé laiha kapasidade. “Moris tuir ema ida-idak ninia kapasidade. Sira ne’ebé hatene moris, sira ne’ebé la hatene moris ne’e Estadu tenke haree sira ne’ebé laiha kapasidade tenke tau-matan ba sira-nia moris,” nia dehan. Eiz FALINTIL ne’e husu mós ba joven sira atu la’o tuir jerasaun tuan sira-nia ain-fatin nune’e iha futuru bele lori dezenvolvimentu ba nasaun ida ne’e atu la’o ba oin liután.
Dili, 19 Agostu 2021 – Komunidade ho uma-kain afetadu hamutuk 90 resin iha aldeia Beto-Tasi, suku Madohi, postu-administrativu Dom Aleixo, munisípiu Dili, sente preokupa no dúvida ho Governu nia planu atu estende Aeroportu Internasionál Prezidente Nicolau Lobato, Komoro, Dili. “Ha’u mós preokupa tebes. […] sira (Governu) foti dadus ne’e ladún di’ak tanba sira nara-naran de’it, la tuir mapa ne’ebé mak iha. Loloos ne’e tuir mapa ne’ebé iha ne’e. […] Ami dúvida uitoan. Ami dúvida tanba lei fó sai tiha ona iha 1998 katak wainhira komunidade ida ka povu ida hela iha rai pedasuk oan ida liu ona tinan 5, nia iha direitu ba rai pedasuk ida ba atu halo to’os, uma no seluk tán. Sira mai fali dehan ne’e lei anteriór. Ne’ebé ami dúvida tanba lei ne’e hatuur dala ida ka ohin hatúr ida, aban hatúr ida ne’ebé ami ladún komprende,” Xefe aldeia Beto Afonso Rodrigues informa ba jornalista Timor News, iha kuarta (19/8) ne’e, iha aldeia refere. Enkuantu komunidade iha aldeia refere hato’o mós nia preokupasaun relasiona ho kompensasaun ne’ebé Governu atu fó wainhira hasai sira, no fatin ne’ebé sira atu muda fali ba. “Ami-nia laran ne’e susar tebes tanba sé ami ba iha bairu ka kampu seluk bee-moos ho ai-maran ne’e iha hanesan iha ne’e, entaun ami kontente, maibé ami ba fali bairu seluk mak bee ho ai ne’e susar tán entaun ami-nia laran ne’e dodok loos tanba ami-nia bairu ne’e halo buras ba ami-nia oan sira. Sira atu halo iha Setembru agora maibé seidauk loos tanba kona-ba rai nian ne’e seidauk loos ida. […] Kona-ba osan ganti rugi (kompensasaun) Governu seidauk fó ida. Sira dehan ganti rugi ne’e uma biasa ne’e sira fó $2.000 selae $2.500 maibé ida ne’e la to’o atu halo uma foun. Governu la prepara fatin mai ami,” dehan Isabel Soares nu’udar komunidade ida iha aldeia ne’ebá. Tanba ne’e, nia husu atu Governu presiza prepara fatin ne’ebé di’ak ba sira molok atu hasai sira hodi reabilita ka estende Aeroportu. "Ami husu ba Governu sé hanoin atu hasai ami hosi ne’e, haree mós fatin ida di’ak liu hodi lori ami ba tau fali iha ne’ebá,” Isabel dehan.
Dili, 24 Agostu 2021 – Parlamentu Nasional (PN) aprova ona hodi autoriza Prezidente Repúblika, Francisco Guterres Lú Olo atu promulga estensaun Estadu Emerjénsia (EE) ba dala-17 ba loron tolunulu tán ne’ebé hahú vigora iha 31 Agostu no remata iha 29 Setembru tinan 2021. Komunikadu imprensa ofisiál hosi parte Governu haktur, hafoin debate tiha durante oras lubuk ida ohin (24/8), PN halo aprovasaun ba pedidu estensaun EE ne’e ho votu a favór 38, kontra 0 no abstensaun 16. Pedidu ida ne’e Prezidente Repúblika haruka ba PN iha segunda (23/8) ne’e hafoin hetan rekomendasaun hosi Konsellu Estadu no Konsellu Superiór Defeza no Seguransa. Enkuantu pedidu estensaun EE ne’e tanba haree ba situasaun epidemiolójika ka pandemia Covid-19 ne’ebé kontinua rejista kazu loro-loron, nune’e, ho implementasaun EE Governu bele kontinua foti medida restrisaun ruma hodi solusiona no salva sidadaun sira.
Dili, 24 Agostu 2021 – Governu sei halo pagamentu suplementu remuneratóriu ba ekipa frontline Covid-19 to’o fulan Dezembru tinan 2021 wainhira Orsamentu Jerál Estadu (OJE) 2021 mós remata, tuir Proposta alterasaun daruak ba Dekretu-Lei númeru 17/2020 ne’ebé Prezidente Repúblika, Francisco Guterres Lú Olo promulga ona iha segunda (23/8) ne’e. Komunikadu imprensa ofisiál ho Prezidénsia Repúblika ne'ebé Timor News asesu ohin (24/8) haktuir, “Proposta alterasaun daruak ba Diploma ne’ebé hetan promulgasaun hori-sehik, 23 Agostu 2021, hosi Prezidente Repúblika Francisco Guterres Lú Olo, fó-hatene katak pagamentu suplementu remuneratóriu relasiona ho Covid-19, ne’ebé hahú iha Marsu 2020 sei implementa to’o Dezembru 2021 wainhira OJE 2021 mós remata. Karik presiza hatutan suplementu ne’e ba tinan 2022, presiza iha fali Dekretu-Lei foun ida”. Enkuantu osan hodi selu suplementu remuneratóriu ne’e hasai hosi fundu Covid-19 ne’ebé harii iha Timor-Leste liuhosi Lei númeru 2/2020, 6 Abril. Alterasaun daruak ba Dekretu-Lei ne’e mós aumenta tán profisionál sira ne’ebé iha direitu atu hetan suplementu remuneratóriu mak hanesan “tékniku sira ne’ebé partisipa iha programa vasinasaun kontra Covid-19, guarda prizionál sira, sira ne’ebé servisu protesaun sivíl, inklui bombeiru sira no traballadór sira seluk ne’ebé hala’o servisu iha sentru izolamentu, profilátiku ka terapéutiku, no sira ne’ebé kuida pasiente Covid-19 sira hanesan tau-matan ba seguransa no servisu limpeza no mós sira ne’ebé halo jestaun lixu nian”.
Dili, 18 Outubru 2021 – Ministra Saúde (MS), Odete Freitas Belo hateten katak atu prevene ema ne’ebé ho moras mentál labele la’o livre iha fatin públiku no fó fatin dignu ba sira, presiza entidade hotu-hotu nia servisu hamutuk. MS informa asuntu ne’e ohin (18/10) iha serimónia selebrasaun loron mundiál Saúde Mentál ho tema ‘Kuidadu Saúde Mentál, Prevensaun ba Suisídiu no Atensaun Psikososiál iha Pandemia Covid-19’, ne’ebé hala’o iha Tibar Resort, Likisá. “Ha'u konta nafatin ho moras mentál, ita sente dehan ita haluha ka dalaruma ita haluha tanba wainhira loos mak ita sira túr iha meza ida ne'e hamutuk ho ha'u ho Doutór Arvind, ho PNTL ho F-FDTL sira, ho Diretór SSM-Likisá ne'ebé mak lori munisípiu hotu-hotu nia naran ne'e ita bele halo nusá para ita-nia maluk sira ne'ebé mak ho (moras) mentál ne'e labele la'o iha Díli laran," MS realsa iha serimónia refere. Kona-ba tratamentu, MS haktuir katak atu fó tratamentu ba ema ho moras mentál nu'udar médiku ka enfermeiru tenke forte hodi kontrola-an molok atende pasiente sira tanba tratamentu ba moras mentál diferente ho moras seluk.
Dili, 25 Agostu 2021 – Reitór Universidade Nasionál Timor Lorosa’e (UNTL) hato’o ba komunidade akadémika tomak UNTL nian katak UNTL suspende aula no atividade prezensiál hotu-hotu hahú hosi 26 Agostu 2021, no adia mós serimónia graduasaun ba dala-XXIV ne’ebé tuir loloos atu hala’o iha 27 Agostu 2021. Desizaun ida ne’e UNTL foti bazeia ba rekomendasaun hosi Ministériu Saúde tanba haree ba propagasaun Covid-19. “UNTL suspende atividade ensinu no aprendizajen hotu-hotu iha rejime prezensiál hahú hosi oras tuku 00:00 loron 26 Agostu 2021. [...] Adia Serimónia Graduasaun ba dala-XXIV ne’ebé atu hala’o iha 27 Agostu 2021,” Reitór informa liuhosi despaxu ne’ebé Timor News asesu ohin (25/8). Reitór hateten, desizaun atu reativa aula prezensiál no realiza fali serimónia graduasaun ne’e sei rona hikas hosi Ministériu Ensinu Superiór, Siénsia no Kultura.
Dili, 25 Agostu 2021 – Konsellu Ministru hala’o reuniaun ohin (25/8) iha Palásiu Governu, Dili, no aprova projetu Rezolusaun ida hodi impoin lockdown ka konfinamentu domisiliáriu jerál ba populasaun iha munisípiu Dili hahú hosi 27 Agostu to’o 02 Setembru 2021. “Konsellu Ministu aprova projetu Rezolusaun Governu ne’ebé impoin konfinamentu domisiliáriu jerál ba populasaun iha munisípiu Dili, entre tuku 00:00 loron 27 fulan Agostu to’o tuku 23:59 loron 02 fulan Setembru tinan 2021,” temi iha komunikadu imprensa ofisiál hosi parte Governu ne’ebé Timor News asesu ohin. Komunikadu imprensa haktuir, impozisaun konfinamentu domisiliáriu jerál ne’e ba ema hotu ne’ebé mak hela ka agora daudauk iha munisípiu Dili, ne’ebé tenke hela iha sira-nia uma ka iha sira nia alojamentu temporáriu, ne’ebé inklui sentru akollimentu, exetu iha situasaun ne’ebé prevé iha diploma ne’e, liuliu tanba razaun saúde, servisu, asesu ba sasán no servisu nesesidade bázika nian no simu vasina kontra Covid-19.
Dili, 25 Agostu 2021 – Governu deside atu bandu hikas movimentu transporte públiku iha munisípiu Díli no bandu mós selebrasaun relijioza koletiva hahú hosi 27 Agostu to’o 02 Setembru 2021 relasiona ho propagasaun Covid-19. “Bandu atu transporte públiku, liuliu táxi, mikrolete, biskota no anguna halo sirkulasaun; Suspende selebrasaun relijioza koletiva,” temi iha divulgasaun ofisiál hosi Governu ohin (25/8). Desizaun hirak ne’e Governu foti liuhosi halo aprovasaun ba projetu Rezolusaun ida ohin iha reuniaun Konsellu Ministru nian ne’ebé hala’o iha Palásiu Governu, Dili, kona-ba atu impoin konfinamentu domisiliáriu jerál iha munisípiu Dili hahú hosi 27 Agostu to’o 02 Setembru. Iha Diploma refere, Governu mós bandu atu hala’o serimónia fúnebre ne’ebé envolve ema liu na’in-10. Sira ne’ebé partisipa iha serimónia fúnebre tenke kumpri regra prevensaun Covid-19. Taka mós estabelesimentu komersiál, industriál, artezanál ka prestasaun servisu nian ba públika, ho exesaun ba estabelesimentu sira ne’ebé fa’an ai-hán no sasán nesesidade bázika, eletrisidade, telekomunikasaun, prestasaun kuidadu médiku, farmásia, postu kombustível nian, no instituisaun finanseira sira.
Dili, 27 Outubru 2021 – Organizasaun Non-Governamentál (ONG) Haktanek Direitu Sidadaun (HDS), iha kuarta (27/10) ne’e, fó formasaun ba prizioneiru ka populasaun prizionál Bekora kona-ba ‘Kontrola Hirus’, ne’ebé realiza iha Prizaun Bekora, Dili, ho objetivu atu prizioneiru sira bele komprende liután oinsá kontrola emosaun hodi evita violénsia. Iha okaziaun ne’e, Diretór HDS Leão dos Santos husu ba prizioneiru sira atu aproveita didi’ak formasaun ne’e hodi halo mudansa ba hahalok atu nune’e bele evita asaun violentu sira. Enkuantu Diretór Prizaun Bekora, João Domingos iha entrevista hateten katak, formasaun refere importante tebes ba prizioneiru sira tanba wainhira ema la konsege trava ninia emosaun entaun sei hamosu violénsia. “Ita la konsege trava ita-nia emosaun, ita la konsege kontrola ita-nia emosaun mak hamosu violénsia, kuandu mosu ona violénsia konserteza ita konfronta ona ho lei, lori ba tribunál ita mai iha prizaun. Entaun antes hatene ida ne’e fila-fali ba komunidade tenke kontrola ita-nia an, ne’e mai hosi rezultadu formasaun ida ne’e,” Diretór João esplika ba jornalista Timor News. Formasaun refere sei realiza durante loron rua ba prizioneiru na’in-60, nune’e, loron dahuluk sei partisipa hosi prizioneiru na’in-30 no loron daruak sei partisipa tán hosi na’in-30.
Dili, 26 Agostu 2021 – Governu liuhosi Ministériu Saúde reforsa fasilidade atendimentu saúde ba Deputadu sira iha Parlamentu Nasionál liuhosi Memorandum of Understanding (MoU) ne’ebé asina direita hosi Ministra Saúde Odete Freias Belo ho Prezidente Parlamentu Nasionál Aniceto Guterres Lopes, ohin (26/8) iha sala konferénsia Parlamentu Nasionál. Komunikadu imprensa ofisiál ne’ebé Timor News asesu ohin haktuir, ho MoU refere la’os atu fasilita de’it atendimentu saúde ba Deputadu sira, maibé ba mós funsionáriu sira Parlamentu Nasionál nian. “Ba ami Ministériu Saúde ami kontente, apresia teb-tebes akordu ida ne’e atu nune’e ami bele haforsa liután ami-nia servisu ho órgaun soberania ida ne’e,” deha Ministra Saúde iha serimónia asinatur MoU ne’e. Oras ne’e iha médiku na’in rua mak kolokadu iha postu tratamentu Parlamentu Nasionál nian. Hosi na’in rua ne’e na’in ida médiku no ida seluk nu’udar enfermeiru.
Dili, 25 Agostu 2021 – Xefe Seksaun Inspesaun, Departamentu Análize Avaliasaun no Inspesaun, Lourenço Luis informa katak iha tinan 2022 parte Ministériu Obras Públika (MOP) sei halo reabilitasaun hodi haluan no nahe alkatraun foun ba estrada iha parte Ai-lo’ok Laran, munisípiu Dili. Nia dehan katak estrada iha área refere sukat tiha ona no sei prepara ba prosesu tenderizasaun ho Orsamentu Jerál Estadu 2021 nian. “Ai-lo’ok Laran nian ne’e tama ona iha planu. Ai-lo’ok Laran nian ne’e pertense ba estrada perumnas nian.  [...] kuaze kilómetru 3.51 ne’ebé mak tama ona iha planu ba levantamentu dadus iha tinan ida ne’e. Foin daudauk sira sukat tiha ona atu prepara ba tama tender ba orsamentu 2021 nian. Sira halo hela nia design ne’e no tuir planu sei hotu iha fulan Outubru agora. [...] iha tinan 2022 ne’e bele hahú konstrusaun,” Lourenço informa ba Timor News ohin (25/8) iha nia knaar-fatin, Rai-kotu, Dili. Lourenço esplika tán, tuir planu katak iha nesesidade atu loke luan parte balu hosi estrada iha Ai-lo’ok Laran ne’e, no nahe alkatraun foun. “Tuir nesesidade mak atu loke luan balu, no atu hadi’a halo alkatraun foun,” Lourenço esplika. Xefe Seksaun Inspesaun hato’o mós mensajen ba transporte sira atu halo movimentu iha área refere tuir kondisaun estrada nian ho komprensaun nune’e labele hamosu asidente.
Dili, 27 Agostu 2021 – Diretór Jerál Servisu Migrasaun, superintendente asistente polísia, Luis Soares Barreto informa katak, ekipa servisu migrasaun halo ona investigasaun no aplika ona multa ba sidadaun na’in-26 ne’ebé hakat fronteira ho ilegál iha semana rua ba kotuk. “Ohin ita-nia ekipa halo ona investigasaun no aplika multa ba sidadaun timoroan na’in-26 ne’ebé antes ne’e kompleta ona loron 14 iha kuarentena munisípiu Kovalima tanba hakat ilegál fronteira terestra,” informa Luis iha sexta (27/8) ne’e via telefone. Nia esplika katak aplikasaun multa ne’e ho valór máximu $250.00 ba sidadaun sira ne’ebé konsege tama ilegál liu ba área Indonézia nian, enkuantu sira ne’ebé halo negósiu ilegál aplika $30.00. Hafoin parte Imigrasaun konklui prosesu administrasaun multa hotu sei entre hikas sira ba iha parte Polísia Investigasaun Nasionál hodi kontinua prosesu kriminál nian iha Ministériu Públiku.
Dili, 26 Agostu 2021 – Ministériu Saúde (MS) liuhosi Sentru Integradu Jestaun Krize (SIJK) ohin (26/8) relata kazu óbitu ka mate ho Covid-19 ema na’in-4 no hosi na’in-4 ne’e mane na’in-1 mak simu tiha ona vasina kontra Covid-19 doze rua ka doze kompletu, enkuantu feto na’in-1 no mane na’in-2 seluk seidauk simu vasina. “Óbitu ne’ebé relata ohin, 26 Agostu 2021/New Death: 4. Feto, idade tinan 65, timoroan, hela iha Dili, seidauk vasina [...]. Mane, idade 69, timoroan, hela iha Dili, simu ona vasina doze kompletu [...] matebian (ne'ebé simu ona vasina doze kompletu) iha mós istória stroke hemorájiku [...]. Mane, idade tinan 69, timoroan, hela iha Dili, seidauk simu vasina [...]. Mane idade tinan 23, hela iha Vikeke, seidauk simu vasina [...],” SIJK relata liuhosi komunikadu imprensa ne’ebé Timor News asesu ohin (26/8). Ho ida ne’e mak to’o agora Timor-Leste rejista ona kazu óbitu Covid-19 ho totál hamutuk na’in-56. SIJK mós informa kazu foun infetadu Covid-19 hamutuk ema na’in-307. Hosi totál ne’e na’in-243 deteta iha Dili, na’in-30 iha Baukau no na’in-34 iha munisípiu seluk. Ohin rejista mós ema na’in-152 mak rekupera hikas ona, nune’e totál kazu ativu to’o oras ne’e iha ema na’in-4.203.
Dili, 27 Agostu 2021 – Klubu futeból Manchester United ofisialmente halo ona akordu folin ho klubu Juventus hodi lori fila hikas jogadór ho nasionalidade Portugál, Cristiano Ronaldo ba joga fali iha Manchester United, haktuir The Guardian ohin (27/8). Jogadór estrela futeból ne’e sei hala’o teste médiku iha oras balu tuir mai no tuir espetativa katak nia sei hala’o ninia kareira durante tinan rua iha Manchester United. “Hafoin rona tiha katak Manchester City la interesadu ona atu sosa jogadór avansadu Portugál nian ne’e, nune’e, Manchester United halo kedas kontaktu ho Cristiano Ronaldo nia ajente no parte Juventus,” haktuir The Guardian. Cristiano Ronaldo molok ne’e halo ona istória lubuk ida hamutuk ho Manchester United dezde tinan 2003 to’o 2009 hafoin muda hosi klubu Sporting Lisbon no molok ba iha klubu Real Madrid.
Dili, 31 Agostu 2021 – Xefe suku Manleuana, munisípiu Dili, Jacob Tilman Soares hateten katak nia la konkorda ho Governu nia desizaun obriga funsionáriu públiku atu simu vasina kontra Covid-19 selae la tama servisu. “Primeiru hateten katak vasina ne’e la obrigatóriu. Maibé ikus mai dehan fali obrigatóriu tenke ba sona. [...] Primeiru Governu dehan sona ne’e sé mak hakarak ba bele ba sé la ba la obriga. Maibé ikus mai dehan tenke ba hotu, sé ó la ba o tenke sai hosi funsionáriu públiku,” dehan Jacob ba jornalista Timor News iha nia hela-fatin, Manleuana, Dili. Tanba ne’e, nia husu ba Governu atu fó liberdade ba ema ida-idak hodi deside rasik atu simu vasina ka lae, no labele impede funsionáriu públiku sira-nia servisu ho programa vasinasaun. Xefe suku mós husu atu Governu tenke ukun ho loloos nune’e labele halo povu túr la hakmatek.
Dili, 01 Setembru 2021 – Konsellu Ministru hala’o sorumutuk ohin (01/9) iha Ministériu Finansa, Dili, no deside hodi estende Konfinamentu Obrigatóriu Jerál ka Lockdown ba populasaun iha munisípiu Dili to’o to’o 09 Setembru 2021, haktuir komunikadu imprensa ofisiál hosi Governu ne’ebé Timor News asesu ohin. “Mantéin Konfinamentu Obrigatóriu Jerál (Lockdown) ba populasaun iha munisípiu Dili, inklui ema ne’ebé mak simu vasina kontra Covid-19, to’o loron 09 fulan Setembru tinan 2021,” haktuir komunikadu imprensa. Molok ne’e Konfinamentu Obrigatóriu ne’ebé impoin iha Dili iha 27 Agostu liubá atu termina iha 02 Setembru, maibé mantéin hikas to’o 09 Setembru hafoin Konsellu Ministru analiza tiha pontu situasaun epidemiolójika nasionál ne’ebé aprezenta hosi parte Sentru Integradu Jestau Krize (SIJK) iha sorumutuk ne’e. Nune’e ema hotu-hotu iha munisípiu Dili, inklui sira ne’ebé simu ona vasina, kontinua hela iha uma, no bele sai de’it tanba razaun saúde, ba servisu (iha kazu administrasaun públika, superiór ierárkiku define funsionáriu ne’ebé mak dispensadu hosi devér komparénsia), atu asesu ba sasán no servisu ba nesesidade bázika no atu simu vasina kontra Covid-19.
Dili, 02 Setembru 2021 – Governu husu ba populasaun sira ne’ebé oras ne’e hela de’it iha uma durante períodu lockdown ka konfinamentu obrigatóriu, atu mantéin kalma no kontrola tensaun atu nune’e bele evita violénsia iha uma-laran ne’ebé fó risku ba labarik no feto sira. Governu husu mós atu inan-aman sira iha uma labele uza violénsia tanba bele estraga labarik nia dezenvolvimentu mentál no fíziku. “Uza liafuan pozitivu no ko’alia mamar ho ita-nia oan, tanba hakilar aumenta de’it ita no ita-nia oan nia nervozu. Labele uza violénsia tanba bele estraga labarik nia dezenvolvimentu mentál no fíziku,” informa parte Governu ba populasaun sira liuhosi infografia ne’ebé Timor News asesu ohin (02/9). Nune’e, iha infografia esplika, dalan di’ak liu mak rezolve problema ruma ka labarik sira-nia sala iha uma-laran mak liuhosi hanorin sira atu oinsá responsabiliza no tulun sira atu aprende disiplina, tanba ida ne’e mak dalan efetivu liu duké hakilar no baku.
Dili, 03 Setembru 2021 – Governu Repúblika Austria fó apoiu umanitária ba vítima vulnerál sira ne’ebé enfrenta dezastre naturál sira ne’ebé akontese iha Timor-Leste inklui inundasaun iha 04 Abríl liubá no dezastre seluk mós. Sasán hirak ne’ebé Governu Austria apoia mak hanesan nesesidade dapur nian 500, pakote ijiéniku 500 no jerigen plastik 2000. Sasán hirak ne’e entrega direita hosi Embaixadór Uniaun Europeia (UE) iha Timor-Leste, Andrew Jacob ba Sekretáriu Estadu Protesaun Sivíl (SEPS), Joaquim Gusmao liuhosi asina akordu ohin (03/9) iha Bebora, Dili. “Ohin ita asina akordu ho Uniaun Europeia, hosi apoiu hirak ne’e bele hakmaan ona servisu protesaun sivíl nian hodi atende vítima,” dehan SEPS. Nia mós hato’o agradesimentu ba Governu Austria no UE liuliu ba Embaixadór UE ne’ebé kontinua apoia Govern Timor-Leste.
Dili, 03 Setembru 2021 - Segundu Komandante PNTL Munisípiu Dili, superintendente polísia, João Sancho Pires informa katak durante lockdown ne’e komunidade iha sidade Dili maioria uza máskara iha fatin públiku tanba komprende ona oinsá hapara transmisaun Covid-19, no iha ema ida-rua de’it mak seidauk kumpri. “Importante tebes atu uza máskara atu hapara transmisaun moras ne’e, maibé ohin ita la’o ain no deteta katak maioria komunidade sira sensível no komprende ona, só iha na’in ida-rua mak la’o iha dalan la uza máskara, maibé ami mós prepara kedas máskara fahe ba sira uza hodi mantéin nafatin regra ne’ebé mak iha,” João Pires informa ohin (03/9) iha Bidau, Dili. João Pires akresenta katak prevene Covid-19 la’os de’it ho implementasaun Estadu Emerjénsia maibé atividade sensibilizasaun iha kada bairu sira tenke kontinua. Nia mós kontinua husu ba komunidade iha Dili atu mantéin uza máskara iha fatin públiku no kumpri mós regra prevensaun seluk tán.
Dili, 02 Setembru 2021 – Sentru Integradu Jestaun Krize (SIJK) relata katak kazu infetadu Covid-19 foun ohin (02/9) iha ema na’in-269, no hosi totál refere iha ema na’in-73 ka 27% mak simu ona vasina kontra Covid-19 kompletu (doze rua), enkuantu hirak hosi kazu foun ne’e ne’ebé simu ona vasina doze dahuluk iha na’in-28 ka 10%. SIJK mós relata kazu óbitu ka mate iha ema na’in-2, feto timoroan ida ho idade 36 no mane timoroan ida ho idade 60. Sira na’in-2 seidauk simu vasina kontra Covid-19. “Hosi kazu detetadu foun (na’in-269) ohin, 73 (27%) simu ona vasina kompletu, 28 (10%) simu ona vasina doze dahuluk. [...] Óbitu ne’ebé relata ohin: 2,” SIJK relata liuhosi komunikadu imprensa ne’ebé Timor News asesu. Totál kazu foun 269 ne’e kompostu hosi na’in-139 iha Dili, na’in-27 iha Ermera, na’in-22 iha Baukau, na’in-16 iha Bobonaru, na’in-14 iha Kovalima, na’in-12 iha Lautén, na’in-9 iha Vikeke, na’in-9 iha Manufahi, no na’in-21 iha munisípiu seluk. “kazu 94 ka 35% (hosi totál 269 ne’e) mak sintomátiku (hatudu sintoma),” SIJK informa. Iha mós pasiente rekuperadu na’in-262 ne’ebé SIJK relata ohin, nune’e kazu Covid-19 ativu iha Timor-Leste oras ne’e iha na’in-4.485, no totál óbitu iha Timor-Leste to’o oras ne’e rejista ona na’in-74.
Dili, 02 Setembru 2021 – Servisu Investigasaun Kriminál Nasionál (SIKN) hamutuk ho Diresaun Jerál Migrasaun halo tán investigasaun ba sidadaun timoroan na’in-42 ne’ebé kompleta ona loron 14 iha kuarentena Tasi-Tolu hafoin hetan deportasaun hosi Indonézia iha fulan Agostu liubá tanba tama ilegál ba Indonézia liuhosi fronteira terestre entre Timor-Leste no Indonézia ho ba sa’e sintu arte-marsiál. “Ohin ami ba foti sira na’in-42 iha kuarentena hodi halo prosesu identifikasaun,” Komandante Setór Operasaun, Servisu Migrasaun, Inspetór Luis do Carmo informa ba jornalista, ohin (02/9) iha Vila-Verde, Dili. Luis dehan katak hafoin halo tiha investigasaun, Diretór Jerál Migrasaun sei fó-sai relatóriu identifikasaun iha tempu besik. “Totál deporta hosi Indonézia mai ne’e iha ema na’in-703 no balu mak ita halo ona identifikasaun no balu hein sira kompleta kuarentena sei prosesa mós sira. Entaun bazeia ba dekretu Governu [...] no mós lei Migrasaun artigu 147 ita aplika multa máximu $250.00 ba sidadaun sira ne’ebé ho intensaun hakat fronteira ho ilegál,” Luis informa.
Dili, 03 Setembru 2021 – Centro Nacional Chega! (CNC), I.P, ho Ministériu Saúde (MS), ohin (03/9), ofisialmente asina ona Nota Entendimentu ida ho objetivu atu fó asisténsia saúde ba vítima no sobrevivente konflitu pasadu ne’ebé oferese sira-nia vida tomak ba libertasaun nasionál. Diretór Ezekutivu CNC, Hugo Maria Fernandes informa, Nota Entendimentu ne’ebé CNC ho MS asina ona ne’e ko’alia mós kona-ba fó tratamentu saúde ba sobrevivente sira no mós harii sentru reabilitasaun ba sobrevivente sira tanba sira balu la’os moras fíziku de’it, maibé mós balu moras metál. “Ami-nia responsabilidade mak prepara dadus, kartaun, liuhosi kartaun ne’e mak orsida ami sei haruka ba Ministériu Saúde ba iha Postu Saúde, Ospitál Referál no nasionál sira. Nune’e pesoál saúde identifika no halo atendimentu,” dehan Hugo liuhosi konferénsia imprensa ne’ebé hala’o iha edifísiu CNC Balide, Dili. Nia haktuir, tuir baze dadus ne’ebé mak CNC iha, provizoriamente sobrevivente kuaze rihun rua no iha dadus ne’e sei halo agregasaun katak sei identifika didi’ak sobrevivente sira ne’ebé mak vulnerável liu. Nota Entendimentu refere hosi parte MS asina tiha ona antes tanba impaktu hosi surtu Covid-19 enkuantu CNC foin asina ohin, no akordu ida ne’e válidu ba períodu tinan 2.
Kovalima, 04 Setembru 2021 – Unidade Patrullamentu Fronteira (UPF) postu Foholulik, iha sábadu (04/9) ne’e, kaptura sidadaun ida ho naran inisiál SJ hosi aldeia Foholulik, suku Beiseuk, postu Administrativu Tilomar, munisípiu Kovalima, tanba lori kilat anin ida ho marka AESE 92, no ida ne’e konsidera kontra ona lei kona-ba arma branka. “Iha oras tuku 5 loro-kraik ne’e ita segura sidadaun CJ no prende mós kilat anin lolon ida ho marka AESE 92 hamutuk ho nia na’in iha área postu-administrativu Tilomar, tanba sidadaun ne’e kontra ona lei númeru 5/2017 kona-ba arma branka nian,” Komandante UPF, Euclides Belo informa iha sábadu ne’e via telefone. Euclides hateten, nia membru sira halo ona identifikasaun no entrega ona sidadun ne’e hamutuk ho objetu ne’ebé UPF prende ba Komandu Polísia Nasionál Timor-Leste (PNTL) munisípiu Kovalima hodi halo prosesu investigasaun atu prosesa tuir lei.
Dili, 04 Setembru 2021 – Ministra Saúde (MS), Odete Freitas Belo informa ohin (04/9) liuhosi konferénsia imprensa iha edifísiu Ministériu Finansa katak Governu labele mantéin desizaun anteriór fó livre ba ema ne’ebé simu ona vasina dala rua maibé obriga atu kumpri mós regra Konfinamentu Obrigatóriu (KO) tanba variante Delta nia ezisténsia iha Timor-Leste. Ministra Odete esplika katak desizaun anteriór ne’ebé Primeiru-Ministru, Taur Matan Ruak temi katak fó livre ba ema ne’ebé simu ona vasina dala rua ne’e atu la’o livre tanba iha momentu ne’ebé seidauk eziste variante Delta iha Timor-Leste. “Tempu ne’e la’o, vírus ne’e mós dezenvolve nia an, muda ninia karaterístika [...] Variante Delta ida ne’e ninia transmisaun ne’e lalais liu duké Covid-19 [...] Haree ba dadus estatístika ne’e ita labele foti Governu nia desizaun ida primeiru ne’ebé dehan katak kartaun (vasina) rua ne’e ita bele la’o livre [...] Sé situasaun Covid-19 liuliu variante Delta ne’e la kontrola ona ita labele mantéin ho pozisaun ida uluk. Ita tenke muda ita-nia estratéjia, ita lakohi ema atu mate, tanba ida ne’e mak ita muda. Hotu-hotu protesta maibé Governu mantéin nia pozisaun,” Odete informa. Nia esplika tán katak Governu haree mós ba fasilidade ne’ebé menus tebes atu atende pasiente Covid-19 wainhira númeru sa’e maka’as liután, tanba ne’e mak foti desizaun refere atu antesipa.
Dili, 05 Setembru 2021 – Ministériu Saúde ohin (05/9) relata totál númeru kazu infetadu Covid-19 foun hamutuk 150 ne’ebé inklui 18 deteta iha Ataúru, enkuantu kazu mate ka óbitu foun iha 2 ne’ebé kompostu hosi na’in-1 iha Baukau no na’in-1 seluk iha Dili. “Númeru kazu detetadu foun aumenta, kompara ho hori-sehik (04/9). Kazu detatadu foun 18 iha Ataúru. [...] Númeru óbitu na’in-2. Ida iha Dili, ida iha Baukau. [...] (total) kazu foun relata ohin 150,” deskreve iha komunikadu imprensa ofisiál hosi parte saúde. Totál númeru 150 ne’e kompostu hosi na’in-96 deteta iha Dili, na’in-30 iha Baukau, na’in-14 iha Kovalima, no iha munisípiu seluk na’in-10. Númeru kazu mate 2 ne’e na’in-1 bebé ho sexu mane, idade fulan 10, timoroan, inan-aman hela iha Baukau, iis kotu hori-sehik tuku 17:30 iha Baukau. Na’in-1 seluk ho sexu mane, idade tinan 58, sidadaun estranjeiru, hela iha Aileu, vasina kompletu no hakotu iis iha Lahane ohin tuku 14:55. Pasiente rekuperadu ne’ebé Ministériu Saúde relata ohin iha na’in-225, nune’e kazu ativu iha na’in-4.184 no totál númeru óbitu ne’ebé Timor-Leste rejista ona hamutuk 80.
Dili, 06 Setembru 2021: Governu Timor-Leste esplika ba públiku katak inan ne’ebé isin-rua no inan sira ne’ebé sei fó susu ba labarik bele simu vasina tipu AstraZeneca hodi kontra Covid-19. “Inan sira ne’ebé sei fó susu ne’e rekomendadu atu simu vasina hanesan ho adultu sira seluk. Inan isin-rua no sira-nia bebé iha risku aas ba Covid-19 grave. Enkuantu seidauk iha informasaun barak kona-ba vasina iha inan isin-rua, laiha evidénsia ne’ebé hatudu katak vasina atu kauza prejudikasaun durante isin-rua. Vasina AstraZeneca bele fó ba inan sira ne’ebé mak isin-rua,” Governu esplika liuhosi divulgasaun ofisiál ne’ebé Timor News asesu ohin (06/9). Ba inan isin-rua sira, Governu rekomenda atu konsulta uluk ho sira-nia doutór wainhira deside atu simu vasina, no sei la presiza halo teste isin-rua molok simu vasina. Relasiona ho vasina ba labarik ki’ik ho tinan 12 mai kraik, Governu sei hein rezultadu peskiza kona-ba vasina tipu Pfizer hodi hatene katak seguru atu fó ba labarik tinan 12 mai kraik ka lae. Maibé prova hatudu ona katak vasina Pfizer seguru no efetivu ba labarik ho tinan 12 to’o 17.
Dili, 07 Setembru 2021 – Prezidente Repúblika (PR), Francisco Guterres Lú Olo promulga ona alterasaun dahuluk Lei Resenseamentu Eleitorál tanba konsidera haktuir ona Konstituisaun Repúblika Demokrátika Timor-Leste (RDTL). Komunikadu imprensa ofisiál hosi Prezidénsia Repúblika ohin (07/9) haktuir, molok halo alterasaun ba Dekretu Lei Resenseamentu Eleitorál, iha 06 Jullu 2021 PR simu uluk Dekretu Lei refere la promulga ka veta tiha tanba iha artigu balu inkonstitusionál. Nune’e, PR hato’ot pedidu ba Tribunál Rekursu hodi halo fiskalizasaun preventiva ba konstitusionalidade ba alíne k) hosi númeru 1 artigu 13 no númeru 2 artigu 17 no númeru 4 artigu 29. Tribunál Rekursu deklara katak artigu 17 númeru 2 inkonstitusionál tanba la respeita direitu ema nian ne’ebé previstu iha artigu 38 Konstituisaun RDTL kona-ba fó-sai dadus pesoál. Parlamentu Nasionál halo fali apresiasaun ba Dekretu ne’ebé PR veta no deside hasai tiha artigu 17, númeru 2 no haruka hikas ba PR iha 31 Agostu 2021. Tanba laiha ona inkonstitusionalidade, PR deside promulga iha 03 Setembru foin lalais ne’e, Dekretu Parlamentu Nasion’al ho númeru 43/V.
Dili, 07 Setembru 2021 – Governu Portugál entrega vasina tipu AstraZeneca doze 130.000 ba Governu Timor-Leste hodi tulun hasai povu Timor-Leste nia imunidade atu luta kontra Covid-19. Vasina AstraZeneca doze 130.000 ne’e Portugál entrega liuhosi nia Embaixadór Portugal iha Timor-Leste, José Pedro Machado no simu hosi Ministra Negósiu Estranjeiru no Kooperasaun, Adaljiza Magno ne’ebé akompaña mós hosi Ministra Saúde, Odete Freitas Belo, ohin (07/9) iha salaun VIP Aeroportu Internasionál, Komoro, Dili. Iha okaziaun ne'e, Ministra Adaljiza hato’o agradesimentu ba Governu Portugál ne’ebé apoia ona Timor-Leste nia luta kontra Covid-19 ne’ebé oras ne’e kazu kontinua aumenta. Aléin hosi Portugál, molok ne’e, Timor-Leste hetan ona apoiu vasina kontra Covid-19 tipu AstraZeneca liuhosi programa Covax, no hetan mós hosi Governu Austrália.
Dili, 07 Setembru 2021 – Diresaun Nasionál Metereolojia no Jeofízika (sigla portugés, DNMG) bolu atensaun ba peskadór sira relasiona ho laloran tasi boot liuliu iha kosta súl no kosta norte parte Ataúru nian ne’ebé sei kontinua persiste to’o 10 Setembru 2021 tuir DNMG nia previzaun. “Kosta Norte: laloran nia aas vária hosi metru 0.1-1.0 (Normál), Kosta Súl: laloran nia aas vária hosi 1.3-2.0 (Moderadu) […] Ba komunidade sira ne’ebé hela iha rejiaun súl, prinsipalmente ba maluk peskadór sira atu toma atensaun ba eventuál ida ne’e, atu nune’e bele evita-an hosi dezastre ne’ebé ita hotu la espera,” DNMG sita iha nia buletín ne’ebé emite ohin (07/9) ho validade to’o 11 Setembru. DNMG mós husu ba Unidade Polísia Marítima (UPM) sira ne’ebé halo patrullamentu iha kosta súl atu nafatin tau atensaun ba eventuál ida ne’e. Kona-ba previzaun udan ba loron ohin, DNMG informa katak iha posibilidade atu akontese udan fraku-moderadu iha munisípiu sira hanesan Manatutu, Ainaru, Kovalima, Manufahi, Ermera, Aileu no Lautén. Enkuantu iha munisípiu seluk posibilidade kalohan taka no bele kauza udan suvizka.
Dili, 07 Setembru 2021 – Ministru Defeza, Filomeno Paixão de Jesus hala’o enkontru ho Vise Ministru Interiór Antonio Armindo hodi ko’alia kona-ba determinasaun atu dezenvolve no hadi’a membru Polísia Nasionál Timor-Leste (PNTL) no FALINTIL Forsa Defeza Timor-Leste (F-FDTL) sira-nia rejime salariál ho objetivu atu hametin instituisaun rua refere nune’e bele iha kbiit hodi hala’o mandatu tuir Konstituisaun. “Ohin enkontru ho Ministru Defeza hodi ko’alia kona-ba armonizasaun ba rejime salariál ba instituisaun PNTL no F-FDTL nune’e ita bele hahú hadi’ak dadauk ona bem-estar membru instituisaun rua ne’e,” Vise Ministru Interiór informa ohin (07/9) iha edifísiu Ministériu Defeza, Fatuhada, Dili, hafoin remata enkontru. Nia dehan, lei rejime salariál rua ne’e sei aprezenta iha tempu badak hafoin tékniku hosi instituisaun rua ne’e finaliza iha semana ida ne’e no sei lori ba Prezidénsia Konsellu Ministru. “Povu ohin loron husu PNTL tenke hametin tán profisionalizmu nune’e bele hetan nafatin fiar hosi povu. Maibé ami hanesan polítiku mós tenke hadi’a uluk sira-nia bem-estar nune’e forsa seguransa rua nasaun ida ne’e bele halo nia misaun hodi garante seguransa ba povu tomak nune’e lori Estadu ne’e bele la’o ba oin,” António Armindo akresenta. Vise Ministru ne’e husu mós ba membru PNTL tomak atu kontinua hadi’a-an hodi reprezenta Estadu iha fatin ne’ebé de’it, nune’e PNTL bele sai instituisaun ne’ebé kredível tebes.
Guinea, 07 Setembru 2021 – Militár nasaun Guinea halo golpe hodi kaptura tiha Prezidente Guinea, Alpha Conde iha domingu (5/9/2021) ne’e depois-de iha parte dadeer akontese uluk kilat tarutu iha área besik palásiu prezidensiál iha Guinea nia kapitál Konakri, haktuir The Guardian. Hafoin ida ne’e, parte líder militár Guinea anunsia liuhosi kanál televizaun Governu nian katak sira disolve ona Governu ho golpe. Fronteira sira taka hotu no parte militár mós afirma katak konstituisaun la legál ona. The Guardian haktuir, golpe militár ne’e akontese tanba relasiona ho alterasaun ba konstituisaun ne’ebé halo Prezidente Conde ukun to’o períodu datoluk. Hafoin altera tiha konstituisaun, Alpha Conde eleitu tán nu’udar Prezidente Guinea iha Outubru 2020 ba períodu datoluk nian. “Ami lakohi ona atu fó fiar polítika ba ema ida de’it. Ami sei fó fiar ba povu,” dehan Koronél Forsa Terestre Mamadi Doumbouya ba povu Guinea liuhosi anúnsiu ne’ebé nia lee iha televizaun nasionál Guinea. To’o oras ne’e seidauk hatene Prezidente Alpha Conde iha ne’ebé, maibé Doumbouya hateten katak Conde iha fatin seguru. Alein hosi hamosu golpe tanba alterasaun ba konsituisaun, militár mós informa katak Prezidente Alpha Conde nia lideransa hamosu korupsaun barak liu. Komunidade ida iha sidade Konakri informa mós katak korupsaun sa’e maka’as tebes iha nasaun refere durante Conde sai nu’udar Prezidente.
Dili, 07 Setembru 2021 – Eiz Prezidente Repúblika, José Ramos-Horta hasoru malu ho Vise Ministru Interiór (MI) Antonio Armindo hodi fó apoiu morál no polítika kona-ba asaun seguransa iha liña fronteira terestre entre Timor-Leste ho Indonézia hodi impede Covid-19 “Ohin ha’u mai atu fó apoiu morál ba Vise Ministru Interiór hanesan mós ita-nia oan sira ne’ebé loro-loron buka implementa desizaun Estadu nian para ema labele tama-sai arbiru hosi ita-nia fronteira. Ita hatene papél Ministériu Interiór, Polísia Nasionál Timor-Leste (PNTL) no FALINTIL Forsa Defeza Timor-Leste (F-FDTL) nian mak implementa lei Estadu Emerjénsia ba Covid-19 ne’e mak ha’u mai para rona di’ak liután hosi Vise Ministru Interiór kona-ba atividade PNTL nian halo kontrolu ba fronteira,” dehan Ramos-Horta hafoin remata enkontru ohin (07/9) iha Ministériu Interiór, Vila-Verde, Dili. Horta akresenta katak nia nafatin fó apoiu 100% ba asaun ne’ebé F-FDTL no PNTL halo iha fronteira, no nia agradese mós ba Indonézia nia forsa no autoridade sira tanba kaptura timoroan sira ne’ebé viola lei migrasaun. “Kuandu Estadu ida la konsege kontrola nia fronteira ne’e impaktu boot ba ita-nia dezeñu sira. Entaun ha’u fó apoiu 100% ba asaun ne’ebé ita-nia forsa F-FDTL no PNTL halo iha fronteira, ha’u mós agradese mós ba TNI no autoridade sira iha Indonézia ne’ebé deteta no prende elementu timoroan sira ne’ebé viola lei migrasaun soberania Indonézia nian,” dehan Horta. 
Dili, 07 Setembru 2021 – Autoridade Inspesaun no Fiskalizasaun Atividade Ekonómika, Sanitária no Alimentár (AIFAESA), I.P, hamutuk ho Polísia Nasionál Servisu Investigasaun Kriminál (PNSIK) hala’o inspesaun konjunta ohin (07/9) iha merkadu Taibesi no Tasi-Tolu, no prende tabaku ilegál ka tabaku sira ne’ebé Governu bandu atu fa’an iha Timor-Leste. “Rezultadu inspesaun ba merkadu Taibesi nian, ekipa operasaun prende produtu tabaku ho marka Surya hamutuk slop 72, masu 151, lolon 214. Pohon sagu ho totál kaixa 3 no plástiku 89. Enkuantu Matahari plástiku 28,” AIFAESA relata liuhosi nia divulgasaun ofisiál. Iha loron hanesan, ekipa halo mós atividade kontrolu iha Tasi-Tolu, hodi prende tán tabaku hamutuk masu 69. Produtu hirak ne’ebé prende, Inspetór sira sei prosesa tuir Lei Kontrolu Tabaku nian liuhosi Dekretu-Lei númeru 14/2016, 08 Juñu.
Dili, 08 Setembru 2021 – Konsellu Ministru hala’o sorumutuk ohin (08/9) iha edifísiu Ministériu Finansa, Dili, no deside ona hodi hapara ka hakotu impozisaun Konfinamentu Obrigatóriu iha munisípiu Dili hahú aban loron 09 fulan Setembru tinan 2021, tuku 23:59. Komunikadu imprensa ofisiál ne’ebé Timor News asesu ohin temi katak, Konsellu Ministru foti desizaun hapara Konfinamentu Obrigatóriu Jerál iha Dili ne’e hafoin halo tiha análize ba pontu situasaun epidemiolójika ne’ebé parte Sala Situasaun Sentru Integradu Jestaun Krize (SS-SIJK) aprezenta ohin iha sorumutuk refere. “Deside ona hakotu impozisaun Konfinamentu Obrigatóriu Jerál (lockdown) ba populasaun iha munisípiu Dili nian, hosi tuku 23:59, hosi loron 09 fulan Setembru tinan 2021,” temi iha komunikadu imprensa ne’e. Kona-ba Serka Sanitária, Governu deside impoin nafatin Serka Sanitária iha munisípiu Baukau, Ermera, Kovalima, no inklui Dili mós, to’o 22 Setembru 2021. Serka Sanitária mós sei kontinua impoin iha munisípiu Manufahi ne’ebé vigora to’o 15 Setembru 2021 sein alterasaun.
Dili, 07 Setembru 2021 – Prezidente Parlamentu Nasionál (PPN) Aniceto Guterres Lopes, akompaña hosi Vise PPN Luis Roberto da Silva no Deputadu Antonio da Conceição, partisipa iha V Konferénsia Mundiál ba PPN sira, ne’ebé realiza iha tersa (07/9) ne’e iha Repúblika Áustria. V Konferénsia Mundiál ne’ebé partisipa hosi PPN hamutuk 110 hosi nasaun hamutuk 115 ne’e realiza hodi ko’alia kona-ba oinsá kombate Covid-19, rekuperasaun ekonómika, alterasaun klimátika no dezenvolvimentu sustentável. PPN Aniceto iha intervensaun hateten, Timor-Leste kombate Covid-19 hanesan ho nasaun sira seluk, katak impoin konfinamentu ne’ebé kauza hosi pandemia, no ida ne’e afeta ba setór sosiál no ekonómika iha kontrasaun 7,8% iha 2020 ho aumentu uitoan 1,8% ba 2021, ho previzaun aumentu 0,5% iha 2021 ba 2,0% iha 2022. Nia relata tán, atu enfrenta dezafiu hirak ne’e, Timor-Leste reforsa ona medida sira ekonómika, saúde públika no proteje família vulnerável sira no setór emprezariál liuhosi subsídiu insentivu. Aléin hosi ne’e, Governu aselera mós vasinasaun kontra Covid-19 no kuaze populasaun 27,8% mak simu ona vasina doze rua, enkuantu populasaun 52,5% simu ona vasina doze dahuluk. PPN Timor-Leste mós relata dezastre naturál ne’ebé akontese iha Timor-Leste iha 04 Abríl liubá ne’ebé kauza estragus barak no halakon mós ema nia vida. Konferénsia Mundiál refere organiza hosi Inter-Parliamentary Union (IPU) ho Parlamentu Áustria nian servisu hamutuk ho Nasaun Unidu. Tuir ajenda ne’ebé iha, Konferénsia Mundiál refere sei kontinua tán iha 08 Setembru 2021. Konferénsia ida ne’e hala’o tinan lima dala ida.
Dili, 08 Setembru 2021 – Governu iha ona planu polítika atu transforma Portu Dili sai pontu Turizmu no Komersiál no Portu Baía Tibar mak sei troka hikas Portu Dili. Planu ida ne'e sei la'o tuir dezeñu konseituál hanesan imajen iha leten, no ho objetivu atu halo sidade Dili sai furak liutan, atrai turista inklui fo oportunidade empregu no komersiu ba rezidente sira iha Dili. “Wainhira (Portu Baía Tibar) remata no hahú halo operasaun, Portu Baía Tibar sei troka Portu Dili hodi fasilita movimentu importasaun no esportasaun sasán. [...] Projetu (Re-dezenvolvimentu no komersializasaun Portu Dili) ne’e sei kria empregu no fronese oportunidade komersiál ba rezidente sira iha Dili, halo kapitál Timor-Leste sai furak liután hodi bele atrai turista doméstiku no turista internasionál iha futuru,” Governu informa liuhosi Ministériu Finansa nia komunikadu imprensa. Projetu Re-dezenvolvimentu no Komersializasaun Portu Dili ne’e hetan ona aprovasaun hosi Konsellu Ministru iha 28 Jullu 2021. Nune’e, ohin (08/9), Konsellu Ministru analiza hikas projetu refere no hamosu alterasaun balu iha faze redasaun finál, tanba ne’e, presiza re-submete ba deliberasaun foun hosi Konsellu Ministru. “Ida ne’e projetu nasionál importante, lokalizadu iha área estratéjika sentrál no importante iha sidade Dili, nini funsaun iha ligasaun marítima ba populasaun sira hosi Oekusi no Ataúru, no potensiál atu sai polu dinamizadór turizmu marítima iha Timor-Leste,” Governu esplika iha komunikadu imprensa refere. Projetu Re-dezenvolvimentu no Komersializasaun Portu Dili ne’e ho modalidade Parseria Públiku-Privada ho kustu estimativu millaun %50 resin, atu transforma sai hanesan pontu turizmu ne’ebé sei inklui fasilidade kulturál, rekreativu no rezidensiál.
Aileu, 10 Setembru 2021 – Sekretáriu Administradór Munisípiu Aileu, Feliz de Oliveira, rekoñese katak HOAX iha mídia sosiál no mós komunidade nia influénsia mak halo komunidade barak iha Aileu lakohi simu vasina kontra Covid-19, ho nune’e, Aileu sai tiha nu’udar munisípiu ida ne’ebé ho númeru vasinasaun ki’ik liu iha Timor-Leste. Relatóriu kona-ba taxa vasinasaun iha Aileu hatudu katak, postu-administrativu Aileu Vila foin atinje 33% hosi totál populasaun ne’ebé sai alvu hamutuk 15.606, Laulara 48% hosi totál populasaun ne’ebé sai alvu hamutuk 4.770, Likidoe 44% hosi totál populasaun ne’ebé sai alvu hamutuk 4.173 no Remexiu 39% hosi totál populasaun ne’ebé sai alvu hamutuk 6.686. “Informasaun falsa iha mídia sosiál no mós influénsia direita hosi komunidade balu mós sai indikadór ne’ebé kontribui ba partisipasaun ne’ebé mínima iha Aileu, nune’e halo komunidade barak halo auto desizaun atu lakohi ba ospitál hafoin programa vasinasaun hahú implementa iha Abríl liubá,” dehan Feliz, ohin (10/9) iha Aileu, wainhira simu vizita hosi Ministru ba Asuntu Parlamentár no Komunikasaun Sosiál Francisco Pereira Jerónimo. Tanba ne’e, nia rekomenda atu Governu halo sensibilizasaun direita barak liután iha baze atu luta kontra Covid-19. Ministru Francisco hateten, rezultadu ne’e nu’udar alarma ida ba hotu-hotu atu asume responsabilidade ho sériu. Nia dehan katak tenke buka solusaun imediata atu hasa’e taxa partisipasaun vasina nian iha munisípiu refere tanba ema mate barak ona iha mundu no Timor-Leste mós rejista ona kazu mate besik 100 ona.
Dili, 09 Setembru 2021: Porta-vóz Konsellu Ministru, Fidelis Magalhães informa katak Konsellu Ministru hala’o reuniaun ohin (09/9) no kontinua impoin medida distánsia sosiál nian durante implementa Estadu Emerjénsia (EE) katak ema na’in rua ne’ebé hela iha uma keta-ketak ba hasoru malu labele rabat malu menus hosi metru ida (1). Fidelis esplika, ne’e nu’udar medida ida hosi Dekretu-Lei númeru 21/2021 kona-ba medida implementasaun EE ne’ebé Konsellu Ministru halo alterasaun dahuluk iha reuniaun refere. Ho alterasaun ne’e, Governu mós permite ona atu hala’o atividade relijiozu, sosiál, kulturál no desportu sira, maibé tenke kumpri nafatin regra prevensaun Covid-19 liuliu distánsia sosiál. “Maibé tenke kumpri medida sira prevensaun no kontrolu Covid-19 liuliu tenke mantéin distánsia pelu-menus metru ida ho ema seluk liuliu ba sira ne’ebé la hela hamutuk iha uma ida. Ezemplu ema ida la hela hamutuk ho ema seluk iha uma ida no nia atu ba hasoru ema seluk ne’ebé hela iha uma seluk ida, hasoru malu iha li’ur sira na’in rua tenke halo distansiamentu. Na’in rua ne’e labele hasoru malu rabat malu menus hosi metru ne’ebé husu, no ezije atu uza máskara,” Fidelis informa ohin iha Palásiu Governu, Dili, hafoin remata reuniaun. Nia akresenta katak ema sira ne’ebé hamutuk iha fatin ida no la kumpri distánsia sosiál ka rabat malu menus hosi metru rua (2) ne’e konsidera nu’udar ‘halibur malu’, no ida ne’e Governu la permite. Porta-vóz Konsellu Ministru ne’e dehan katak Polísia iha devér atu halo intervensaun ba ema hirak ne’ebé la kumpri regra sira ne’e durante EE.
Dili, 10 Setembru 2021 – Estadus Unidus Amérika (EUA) ohin (10/9) anunsia tán apoiu adisionál millaun $2.3 ba Timor-Leste hodi luta kontra Covid-19. Ho apoiu adisionál millaun $2.3 ne’e hatudu katak EUA nia kontribuisaun atuál ba Timor-Leste hamutuk millaun $4. “Estadus Unidus hamriik metin ho Timor-Leste hanesan amigu no parseiru duradoura hodi ita hamutuk kombate Covid-19. Estadus Unidus adopa abordajen abranjente ida hodi hapara pandemia ida ne’e, halo mitigasaun ba estragus hirak ne’ebé Covid-19 kauza ba ema no sosiedade sira, no reforsa rekuperasaun iha nível globál no prontidaun atu hasoru ameasa kauza hosi pandemia iha futuru,” haktuir Tom Daley nu’udar Enkaregadu Negósiu Embaixada EUA iha Dili. Apoiu adisionál $2.3 ne’e, Embaixada haktuir katak sei utiliza hodi inisia projetu tolu mak hanesan, konstrui fasilidade izolamentu iha Baukau, unidade móvel kuidadu intensivu iha Dili no projetu fura bee-matan iha Batugadé, Bobonaru.
Dili, 10 Setembru 2021: Primeiru-Ministru, Taur Matan Ruak lori Governu Timor-Leste nia naran hato’o profunda kondolénsia ba família, kolega no amigu hosi Eiz Prezidente Repúblika Portugál Jorge Fernando Branco de Sampaio ne’ebé fila hikas ona ba Maromak ohin (10/9) ho idade tinan 81. “Ha’u lori VIII Governu Konstitusionál, no ha’u nia naran rasik no ha’u nia espoza, espresa profunda kondolénsia ba família, kolega no amigu Saudozu Eiz-Prezidente Repúblika Portugeza, Jorge Fernando Branco de Sampaio,” dehan Primeiru-Ministru Taur iha karta ne’ebé Timor News asesu ohin. Iha karta ne’e dehan, Jorge Sampai nu’udar Prezidente ida ne’ebé kontibui tebes ba Restaurasaun Independénsia Nasionál Timor-Leste. “Mundu sei kontinua lembra Eiz-Prezidente Jorge Sampaio nu’udar figura maiór ba kauza no liberdade no rekoñese nu’udar amigu boot Timor-Leste no timoroan nian,” dehan Taur iha karta ne’e. Jorge Sampaio asume pasta nu’udar Prezidente Repúblika Portugál ho mandatu dala rua hahú hosi tinan 1996 to’o 2006. Hafoin hetan deklarasaun katak povu Timor-Leste hili ukun rasik-an, Jorge Sampaio mai iha Timor-Leste ne’ebé simu direita hosi Eiz Líder Rezisténsia Xanana Gusmão iha tinan 2000.
Dili, 19 Outubru 2021 – Prezidente Konsellu Kombatente Libertasaun Nasionál (KKLN) Vidal de Jesus ‘Riak Leman’ hateten katak mosu veteranu falsu barak tanba veteranu sira koñese ka hatene hela ema nia pasadu maibé nonook de’it no la reklama kedas iha momentu prosesu verifikasaun la’o hela. “Buat ida aprova dadus, halo verifikasaun no aprova ne’e iha veteranu hotu-hotu nia oin, kaixa mós iha ne’ebá, responsável sira, sira ne’ebé túr iha estrutura, Sekretáriu Zona,  seluk tán iha hotu iha ne’ebá ne’e mak hodi aprova. Agora ita veteranu iha Timór ita-nia lisan aat ida mak ne’e, kuandu aprova iha ne’ebá nia haree ema ne’e la partisipa (iha luta) ka ema ne’e milísia ka traidór ida ne’e (veteranu) sira la reklama. Kuandu aprova liu tiha mak sira foin dehan oh ema ne’e hanesan ne’e hanesan ne’ebá, ne’e problema ida. Nusá mak iha oin ne’ebá sira la aprezenta? Ne’e akontese beibeik ona […] Kuandu verifikasaun dadus la’o hela ema bara-barak iha ne’ebá sira lakohi reklama katak ema ne’e hanesan ne’e hanesan ne’ebá. Aprova liu tiha mak sira foin dehan. Maibé iha oin ne’ebá ida la ko’alia. […] Nia hatene hela maibé nia la dehan,” Riak Leman informa ba jornalista Timor News, ohin (19/10), iha nia knaar-fatin, Dili. Prezidente KKLN ne’e hateten katak presiza halo investigasaun kle’an no ho loloos ba veteranu sira-nia kontribuisaun. “Lalika bosok lalika inventa,” nia akresenta. Riak Leman hateten katak veteranu falsu hirak ne’ebé identifika ona ne’e sei entrega hikas osan ne’ebé sira simu tiha ona ba Estadu ka hatama sira ba kadeia, maibé prosesu hotu-hotu sei liuhosi Tribunál. “Tribunál mak sei deside,” Riak Leman realsa.
Baukau, 11 Setembru 2021 – Governu liuhosi Ministru Agrikultura no Peska (MAP) Pedro dos Reis ho nia ekipa, autoridade lokál no agrikultór sira, iha sexta (10/9) ne’e, kolleta hare éktare 520 ba époka daruak iha postu-administrativu Baukau Vila, munisípiu Baukau. “Ohin ita kolleta hare iha irigasaun Sobabere totál área kultivu 150 maibé ba segunda époka ita halo de’it éktare 520. Maibé ho esforsu Ministériu, Diretór Munisípiu no Autoridade Lokál sira ho Estensionista halo aprosimasaun tanba natar ne’ebé ita kolleta iha fatin refere abandona ona kuaze tinan 15 ne’ebé ohin ita kolleta éktare 520 simbolikamente iha área ida ne’e,” deha MAP iha nia intervensaun. MAP akresenta katak sei kontinua iha problema uitoan kona-ba parte esensiál sira ba kultivasaun natar nian, maibé nia dehan katak importante liu mak agrikultór sira-nia vontade tanba ekipa hosi parte MAP sei kontinua esforsa hodi mellora.
Dili, 12 Setembru 2021 – Facebook aprezenta ókulu intelijente ho konseitu Artificial Intelligence (AI) jerasaun dahuluk ne’ebé hanaran Ray-Ban Stories. Ókulu intelijente ne’e kompleta ho funsionamentu kámera hodi foti imajen no vídiu, mikrofone no speaker hodi rona podcast, no asistente lian hodi fó posibilidade ba utilizadór atu kontrola sein uza liman. Ókulu intelijente ne’e sei fa’an ho folin hahú hosi rihun $299. Produtu refere eziste modelu kombinasaun 20, no provizoriamente asesível atu sosa liuhosi online no iha sentru komersiál iha Estadus Unidus, Austrália, Kanadá, Irlándia, Itália, no Inglatera. “Ami-nia misaun mak tulun kria sasán ne’ebé sei apoia ema hodi sente konektadu wainhira de’it no iha ne’ebé de’it,” dehan Monisha Perkash nu’udar Péritu Facebook, haktuir The Guardian (12/9). Ókulu intelijente ne’e iha kamera 5MP bele uza hodi foti imajen ka vídiu ho durasaun to’o segundu 30 utiliza capture button ka ho lian komandu asistente Facebook. Ókulu ne’e mós kompleta kedas ho aplikasaun Facebook View foun, nune’e utilizadór bele partilla ambiente ka ponto-de-vista no memória sira iha Facebook.
Manufahi, 13 Setembru 2021 – Diretór Sekretariadu Tékniku Administrasaun Eleitorál (STAE) munisípiu Manufahi, Angelo Corte-Reál informa, ohin (13/9) iha nia knaar-fatin, Manufahi, katak STAE Manufahi sei rekruta Brigadista hamutuk na’in-94 atu destaka tuir sentru votasaun 94 ba eleisaun Prezidensiál ne’ebé estabelese ona suku 29 iha Manufahi. Nia dehan, “hahú ohin STAE Manufahi simu ona dokumentu hosi kandidatu Brigadista sira atu selesiona na’in-94 hodi organiza Eleisaun Prezidensiál iha tinan oin”. Angelo informa tán, prosesu simu dokumentu ba konkorente sira hahú ohin to'o 24 Setembru, selesaun dokumentu hahú iha 07 to’o 08 Outubru, sei halo publikasaun ba lista kandidatu sira iha 11 to’o 22 Outubru, no rezultadu finál sei fó-sai iha Janeiru 2022.
Dili, 15 Setembru 2021: Ministériu Saúde (MS) Timor-Leste rejista tán kazu mate ka óbitu Covid-19 foun na’in-2 ohin (15/9), nune’e totál kumulativu kazu óbitu Covid-19 iha nasaun ida ne’e atinje ona to’o ema na’in-100, ne’ebé molok ne’e rejista na’in-98. MS liuhosi Sentru Integradu Jestaun Krize (SIJK) relata kazu mate foun rua ne’e ohin hodi esplika katak, na’in ida ho sexu mane no idade 44, seidauk simu vasina kompletu, no ida seluk mós ho sexu mane no idade 68, seidauk simu vasina. SIJK mós ohin relata kazu infetadu foun na’in-71 iha Timor-Leste ne’ebé ho kondisaun sintomátiku na’in-56 ka 78,9%, enkuantu rekuperadu foun iha na’in-265. Ho ida ne’e, to’o agora Timor-Leste rejista hela kazu Covid-19 ativu ema na’in-2.756, no kazu mate hanesan temi ona katak sa’e ona to’o na’in-100.
Dili, 14 Setembru 2021 – Motorola aprezenta teknolojia ida hanaran Space Charging ne’ebé sira kria ho funsaun atu karega bateria telemóvel liuhosi ár no la uza fiu/kabu ruma. techradar.com haktuir iha segunda (14/9) ne’e katak, liuhosi konta ofisiál mídia sosiál Xína Weibo, Motorola publika deskrisaun kona-ba teknolojia Space Charging, ne’ebé esplika katak teknolojia refere iha kapasidade atu karega telemóvel no dispozitivu similár seluk tán nia bateria liuhosi ár ho distánsia entre metru 3. Seidauk sertifika bainhira loos mak Motorola nia produtu Space Charging ne’e sei fa’an iha merkadu, maibé péritu ida ne’ebé sira servisu mós iha projetu refere fó sinál katak produtu ne’e besik ona atu tama ba faze komersializasaun iha merkadu. Molok ne’e, iha tinan kotuk Xiaomi mós aprezenta uluk ona ninia produtu ne’ebé ho funsaun hanesan katak hodi karega dispozitivu liuhosi ár sein fiu/kabu. Motorola afirma katak sira-nia produtu Space Charging ka karegamentu espasiál ne’e bele karega dispozitivu haat dala ida de’it. Space Charging bele karega dispozitivu sira ho distánsia metru 3 no iha área estasaun karegamentu ne’ebé ho grau 100. Maibé, tanba razaun seguransa, karegamentu sei para wainhira teknolojia ne’e deteta ema nia prezensa iha área estasaun karegamentu nia klaran. Laiha afirmasaun ofisiál ruma kona-ba ninia velosidade karegamentu bateria, maibé Digital Chat Station informa katak Space Charging iha kapasidade karegamentu máximu 5 Watt.
Europa, 11 Setembru 2021 – Jogadór ne’ebé koñesidu ho númeru uniforme 7 Cristiano Ronaldo hatama golu rua iha nia jogu dahuluk, ohin (11/9) iha estádiu Old Trafford, hamutuk ho klubu futeból Manchester United kontra Newcastle nu’udar jogu Premier League ho rezultadu score ikus 4-1. Golu dahuluk ne’ebé jogadór ho nasionalidade Portugál ne’e hatama mak iha minutu 46’ hosi tempu adisionál iha jogu parte dahuluk, nune’e Manchester United lidera iha parte dahuluk ho score 1-0. Tama ba parte daruak, Newscastle konsege muda score ba 1-1 liuhosi nia Jogadór Javier Manquillo ne’ebé hatama ba rede Manchester nian iha minutu 56’. Ronaldo muda fali score ba 2-1 hafoin hatama tán ida iha minutu 62’. Manchester nia golu rua seluk tuir mai hatama hosi Bruno Fernandes iha minutu 80’ no Jesse Lingard iha minutu 91’, nune’e score ikus 4-1. Ho ida ne’e, Manchester United lidera hela klasifikasaun provizóriu Premier League ho pontu 10, no tuir kedas mak Chelsea.
Dili, 12 Setembru 2021 – Sentru Integradu Jestaun Krize (SIJK) relata totál kazu infetadu Covid-19 foun hosi teritóriu nasionál ohin (12/9) hamutuk ema na’in-133, pasiente rekuperadu iha na’in-168, no kazu mate iha na’in-5. Hosi infetadu foun 133 ne’e na’in-35 ka 26% mak simu ona vasina kontra Covid-19 doze rua ka kompletu, enkuantu na’in-11 ka 8% mak simu ona vasina doze dahuluk. Númeru kazu 133 ne’e kompostu hosi 70 iha Dili, 22 iha RAEOA, 18 iha Lautén, 10 iha Baukau no 13 iha munisípiu seluk. “Hosi totál kazu detetadu foun ohin, kazu 75 (56,5%) mak sintomátiku (hatudu sintoma),”SIJK esplika iha nia komunikadu imprensa ofisiál ohin nian hosi SIJK ne’ebé sita mós Koordenadór Forsa-Tarefa ba Prevensaun no Mitigasaun Surtu Covid-19 iha Timor-Leste, Rui Maria Araújo. Ho rezultadu ba loron ohin nian, oras ne’e Timor-Leste rejista kazu ativu hamutuk 3.105 no mate sa’e ona to’o na’in-95.
Dili, 13 Setembru 2021 – Governu Timor-Leste liuhosi reuniaun Konsellu Ministru ne’ebé hala’o ohin (13/9) iha Palásiu Governu, Dili, deside ona hodi dekreta Lutu Nasionál ba antigu Prezidente Repúblika Portugeza Jorge Sampaio nia mate iha teritóriu nasionál tomak, ba períodu loron tolu. Lutu nasionál durante loron tolu ne’e hahú ohin ne’ebé hasa’e ona bandeira iha Palásiu Governu nia oin to’o iha klaran de’it, to’o 16 Setembru 2021 tuku 07:59. “Bandeira nasionál sei hasa’e to’o klaran de’it ka meia haste iha paíz laran tomak, iha fatin sira uzu obrigatória nian, inklui misaun diplomátika sira,” Governu esplika iha komunikadu imprensa ne’ebé Timor News asesu ohin. Jorge Sampaio, mate iha 10 Setembru liubá, no Governu Timor-Leste konsidera nia nu’udar ema ida ne’ebé mak relevante tebes hodi defende povu no valór konstitusionál Timor-Leste nian. Primeiru-Ministru, Taur Matan Ruak, iha loron sesta liubá, afirma katak Jorge Sampaio “hanesan Prezidente ida ne’ebé kontribui maka’as ba Restaurasaun Independénsia Nasionál, iha ne’ebé nia mai nu’udar convidado-da-honra iha serimónia ne’ebé hala’o iha 20 Maiu 2002”.  Xefe Governu mós hateten tán katak “Eiz Prezidente Jorge Sampaio sei lembra iha Mundu nu’udar figura boot iha kauza no liberdade no rekoñese nu’udar Belun Boot Timor-Leste no timoroan nian”. Iha tinan 2016, Jorge Sampaio simu Grande Kolár Órden Timor-Leste, nu’udar rekoñesimentu ba ninia solidariedade no apoiu ativu iha luta ba independénsia Timor-Leste. Kondekorasaun ne’e entrega hosi Primeiru-Ministru atuál ne’ebé iha momentu ne’ebá hanesan Prezidente Repúblika, Taur Matan Ruak, iha Lisboa. Iha okaziaun, Taur Matan Ruak manifesta ‘rekoñesimentu kle’an ba umanizmu, espresaun solidariedade ne’ebé barak tebes no apoiu ativu durante tinan barak, fó-moris ba luta ba liberdade, auto-determinasaun no independénsia Timor-Leste nian’. Jorge Sampaio ninia vizita ikus mai Timor-Leste nu’udar Xefe Estadu, iha tinan 2006, Parlamentu Nasionál atribui ba nia títulu Sidadaun Onoráriu Repúblika Demokrátika Timor-Leste.
Dili, 13 Setembru 2021 – Estadus Unidus Amérika oferese tán apoiu fundu millaun $1 liuhosi USAID ba Timor-Leste hodi kombate pandemia Covid-19. Nune’e to’o oras ne’e EUA oferese ona orsamentu ho totál millaun $5 ne’ebé sura hamutuk ho apoiu adisionál $1 refere ba Timor-Leste atu luta hasoru Covid-19. Apoiu adisionál ne’e anunsia hosi Enkaregadu Negósiu Embaixada EUA iha Timor-Leste Tom Daley hamutuk ho Ministra Saúde, Odete Freitas Belo, ohin (13/9), iha Kaikoli, Dili. “Estadus Unidus hamriik hamutuk ho Timor-Leste nu’udar amigu no parseiru rohan laek atu servisu hamutuk hakotu Covid-19. Ami hakat hamutuk ho Timor-Leste atu salva ema nia vida tanba ita hotu tenke halo ida ne’e duni,” dehan Tom Daley iha serimónia refere. Tom Daley mós enkoraje timoroan sira atu tenke simu vasina kontra Covid-19 tanba ida ne’e mak dalan di’ak liu atu hapara Covid-19. Enkuantu apoiu fundu adisionál ne’e sei ajuda asegura timoroan sira iha komunidade rurál atu ba vasina no hetan tratamentu saúde ho kualidade hosi profisionál saúde sira.
Afeganistaun, 13 Setembru 2021 – Grupu Taliban ne’ebé oras ne’e domina no governa hikas Afeganistaun, hasai regulamentu ida ba universidade hotu-hotu iha Afeganistaun katak bandu estudante feto sira atu estuda ka hala’o aprendizajen hamutuk ho estudante mane sira iha sala aula laran ida de’it. Nune’e, Ministériu Ensinu Superiór Afeganistaun sei haketak estudante ho sexu feto hosi estudante ho sexu mane ba sala aula keta-ketak. Ministru Ensinu Superiór Afeganistaun Abdul Baqi Haqqani afirma liuhosi konferénsia imprensa ne’ebé hala’o iha domingu (12/9) ne’e iha Afeganistaun katak, Governu ne’ebé Taliban forma ne’e sei implementa regra refere ba feto hotu-hotu iha ensinu superiór públiku no privadu sira, no sei halo mós revizaun ba kuríkulu. “Ami sei la permite mane no feto estuda hamutuk. Ami sei la permite implementasaun estuda hamutuk entre feto no mane,” dehan Haqqani iha domingu ne’e, haktuir CNN. Nia dehan katak edifísiu eskola sira sufisiente atu haketak estudante feto no mane. Kona-ba dosente, Ministru ne’e dehan, dosente feto mak sei hanorin estudante feto sira no dosente mane mak sei hanorin estudante mane sira. Wainhira dosente feto la sufisiente, Governu sei buka alternativu balu. La’os ida ne’e de’it, Governu ne’ebé forma hosi grupu Taliban ne’e mós obriga estudante feto sira tenke hatais nu’udar ema musulmanu duni. Taliban mós hasai regra foun ida seluk tán katak feto sira labele asume kargu Ministra tanba feto sira-nia funsaun mak túr-ahi de’it. Dezde grupu Taliban asalta no domina Afeganistaun iha 15 Agostu 2021 liubá, sira hasai ona regulamentu barak ne’ebé limita feto sira hosi liberdade balu inklui kampu traballu.
Dili, 13 Setembru 2021 – Ministru Turizmu, Komérsiu no Indústria (sigla portugés MTCI) José Lucas do Carmo da Silva halo enseramentu no despedida ho staff pavillaun Timor-Leste ba Expo Dubai 2020 hamutuk na’in-25, iha segunda (13/9) ne’e iha edifísiu CPLP, Dili, ne’ebé remata ona sira-nia formasaun, nune’e, hodi aranka ba Dubai iha 14 Setembru 2021. Ekipa staff pavillaun na’in-25 ne’e kompostu hosi grupu rua mak hanesan, grupu dahuluk ema na’in-14 no grupu daruak ema na’in-11, no sira tuir ona formasaun kona-ba Excellence Services ho forma intensivu durante loron 26 ne’ebé hahú hosi 16 Agostu to’o 13 Setembru 2021. Governu haktuir, Bazeia ba rezolusaun Governu Nú. 20/2019, 14 Juñu 2019, ho primeiru alterasaun liuhosi Rezolusaun Governu Nú. 27/2020, 14 Agostu 2020, no segunda alterasaun liuhosi Rezolusaun Governu Nú. 3/2021, 03 fevereiru 2021, kona-ba Nomeasaun Autoridade Nasionál Expo Dubai Timor-Leste (ANED-TL) 2020, konsidera katak, partisipasaun Repúblika Demokratika Timor-Leste iha Expo Mundiál Dubai 2020 justifika potensiál reprezentasaun estreitamente relasaun komersiál ho Estadu sira seluk.
Dili, 19 Outubru 2021 – Prezidente Konsellu Kombatente Libertasaun Nasionál (KKLN) Vidal de Jesus ‘Riak Leman’ husu ba veteranu sira-nia oan atu labele kria problema maibé tenke koopera ho Estadu no autoridade lokál sira hodi asegura páz no estabilidade. “Ha’u haree veteranu sira-nia oan seidauk estraga estabilidade iha ne’e. Komesa kedas hosi krize 2006 to’o agora ema ida seidauk iha hanoin ida atu kria instabilidade, moris hela iha situasaun hakmatek nia laran. Maibé aproveita mós tempu ida ne’e, fó hatene ba veteranu sira, veteranu sira-nia oan, tenke koopera ho Estadu, koopera ho autoridade lokál sira ne’e, no tenke asegura páz no estabilidade,” Riak Leman hato’o ba jornalista Timor news, ohin (19/10) iha nia knaar-fatin, edifísiu KKLN, Dili. Nia akresenta katak páz no estabilidade ne’e importante tebes atu asegura nune’e dezenvolvimentu nasionál bele la’o ba oin.
Indonézia, 15 Setembru 2021 – Akontese iha nasaun viziñu Indonézia, estudante sekundária no pré-sekundária barak tebes ho idade minoridade iha parte área rurál sira deside kaben sedu ka forma ona família tanba Governu la reativa eskola hodi realiza aula prezensiál, no aplika nafatin eskola online ne’ebé halo sira sente laiha vontade ka baruk. iNewsSumtu.id haktuir iha tersa (14/9) ne’e katak, iha ensinu sekundária (indonézia, SMAN) 1 Panyabungan, iha Mandailing Natal (Madina), Sumatera Norte, derepente de’it estudante liu na’in-10 la tama eskola hafoin reativa hikas aula prezensiál. Profesór sira buka-tuir fali no deskobre katak estudante hirak ne’e hili forma ona família tanba sente baruk ho eskola online ne’ebé halo sira iha uma de’it no hasoru mós susar kona-ba internet. “Ami hakfodak kadeira mamuk hotu. Ami labele halo buat ida sé ida ne’e mak akontese, sé sira hetan ona parseiru hodi forma ona família,” dehan Diretór SMAN 1 Panyabungan. Aléin hosi ne’e, iha 12 Setembru liubá, telisik.id informa katak, estudante pré-sekundária ida iha sidade Kendari hili kaben sedu tanba kleur ona laiha aula aprendizajen prezensiál ho razaun Covid-19 impede. Kazu ne’ebé  hanesan akontese mós iha fulan Abríl 2021 liubá ne’ebé cnn haktuir katak, iha estudante pré-sekundária na’in-11 iha provínsia Gorontalo, Indonézia, mak deside hodi forma família tanba suspende beibeik atividade prezensiál iha eskola. ”Sira kaben ho idade sei nurak loos, tuir loloos ida ne’e labele. Iha estudante pré-sekundária na’in-11 iha Bone Bolango mak kaben tiha ona,” dehan Autoridade lokal Bone Bolango, provínsia Gorontalo, ho naran Haming Pou.
Oekusi, 14 Setembru 2021 – Prezidente Autoridade Rejiaun Administrativa Espesiál Oekusi Ambenu (RAEOA), Arsénio Paixão Bano , iha tersa (14/09) ne’e, halo lansamentu distribuisaun foos ba komunidade aldeia Pásabe no Haemnanu ne’ebé durante semana ida ho inisiativa rasik hadi’a bee-dalan no loke estrada foun. Iha komunikadu ofisiál ne’ebé Timor News asesu hateten katak Autoridade RAEOA estabelese programa ´food for work´ hodi apoia inisiativa komunidade iha aldeia Pásabe no Haemnanu uma-kain 475 servisu hadi’a bee-dalan kuaze metru 4.250  no loke estrada foun metru 1600. Iha lansamentu ‘food for work’ ne’e Prezidente Autoridade RAEOA husu ba komunidade sira atu proteje obra públiku ne’e ba pásabe oan rasik atu nune’e loke Pásabe hosi área izoladu no fasil asesu ba merkadu sosiál Pásabe nian rasik iha futuru. Arsénio Bano salienta tán katak, iha tinan 2022 sei estabelese projetu perfurasaun ida hodi aselera bee-moos ba komunidade no mós nu’udar solusaun ba problema bee-moos wainhira komunidade refere enfrenta iha tinan 2020 liubá no iha perfurasaun ne’e sei fornese bee ba  komunidade postu-administrativu Pásabe tomak iha tempu bai-loro.
Dili, 15 Setembru 2021 – Universidade Nasionál Timor Lorosa’e (UNTL) reativa hikas atividade prezensiál sira inklui aula prezensiál iha kampus hotu-hotu UNTL nian hahú ohin (15/9). Desizaun ida ne’e Reitór UNTL João Soares Martins informa ba komunidade akadémika tomak UNTL nian liuhosi komunikadu ofisiál ida hafoin hetan tiha rekomendasaun hosi Ministériu Saúde. “UNTL retoma atividade letiva prezensiál sira iha kampus hotu-hotu, hahú hosi 15 Setembru 2021,” Reitór UNTL dehan iha komunikadu ne’e. Reitór mós husu atu komunidade akadémika hotu-hotu kontinua kumpri regra prevensaun Covid-19 sira hanesan uza máskara, mantéin distánsia sosiál metru ida ho ema seluk no regra seluk tán. Ba estudante no dosente ne’ebé seidauk simu vasina, Reitór husu atu sira kontinua aula online. Tanba ne’e nia husu atu komunidade akadémika hotu-hotu tenke promove partisipasaun iha programa vasinasaun.
Bobonaru, 14 Setembru 2021 – Vise Ministru Interiór (MI) António Armindo, hamutuk ho parteria permanente Polísia Nasion’al Timor-Leste (PNTL) Programa Dezenvolvimentu Polísia Timor-Leste (sigla ingles TLPDP), akompaña mós hosi Komandante Jerál PNTL Komisáriu Polísia Faustino da Costa ho nia ekipa, oberva direita fatin ba futuru konstrusaun postu seguransa Unidade Polísia Marítima (UPM) iha aldeia Migir postu-administrativu Balibó, munisípiu Bobonaru. Aléin hosi ne’e, Vise MI ho ekipa ba observa mós futuru postu seguransa UPM iha aldeia Dair, postu-administrativu Maubara, Likisá, no iha suku Aidaba postu-administrativu Atabae, Bobonaru. Iha observasaun, Vise MI hateten, prioridade atu harii postu UPM hotu-hotu ho modelu ida de’it, kompletu ho fasilidade, asesu ba dalan no eletrisidade hodi ajuda servisu UPM kontrola tranzasaun ilegál tama mai Timor-Leste. Iha parte seluk, Komandante Jerál PNTL Faustino da Costa hateten, konstrusaun Postu UPM ne’e hodi kontrola tranzasaun ilegál ró hosi Indonézia mai Timor-Leste, tanba durante ne’e iha de'it postu temporáriu ba Unidade Polísia Marítima hodi hala'o seguransa.  Prosesu konstrusaun ba postu UPM ne’e hetan apoiu orsamentu hosi Polísia Federál Austrália liuhosi TLPDP, bazeia ba kooperasaun bilaterál entre Governu Australia no Governu Timor-Leste liuhosi Vise MI Antonio Armindo.
Dili, 15 Setembru 2021 – Konsellu Ministru (KM) realiza reuniaun ohin (15/9) iha Palásiu Governu, Dili, no delibera ona atu autoriza selebrasaun akordu finansiametu ida ho Banku Dezenvolvimentu Aziátiku (sigla inglés ADB), relasiona ho Projetu Espansaun Aeroportu Internasionál Prezidente Nicolau Lobato, Komoro, Dili. KM fó podér tomak ba Ministru Finansa Rui Augusto Gomes hodi asina akordu ne’e. Projetu refere prevé nia estensaun ba pista aterajen, tore kontrolu foun ida no reabilitasaun ba instalasaun sira seluk. Aléin hosi ne’e, iha ámbitu projetu espansaun Aeroportu Internasionál Prezidente Nicolau Lobato, KM mós delibera atu fó autorizasaun ba dezenvolvimentu projetu faze dahuluk nian, loke prosedimentu aprovizionamentu tolu, ho tipu konkursu públiku internasionál, ba adjudikasaun kontratu públiku ba kontratasaun empreza sira ba konsesaun no konstrusaun, ba fornesimentu servisu supervizaun no jestaun projetu nian.
Dili, 20 Outubru 2021 – Konsellu Ministru hala’o sorumutuk ohin (20/10) iha Palásiu Governu, Dili, no deside hodi propoin ba Prezidente Repúblika (PR), Francisco Guterres Lú Olo atu promulga renovasaun Estadu Emerjénsia (EE) ba dala-19 ba loron tolunulu (30) tán, ne’ebé sei vigora hahú hosi 30 Outubru no remata iha 28 Novembru 2021. Desizaun ne’e Konsellu Ministru deside hafoin rona tiha aprezentasaun hosi parte Sala Situasaun Sentru Integradu Jestaun Krize (SIJK) iha sorumutuk refere, kona-ba pontu situasaun epidemiolójika iha Timor-Leste. “Ho hanoin katak kauza determinante sira ne’ebé justifika ona deklarasaun Estadu Emerjénsia no ninia renovasaun sira kontinua mantéin, no atu bele evita no neutraliza risku propagasaun sira hosi variante foun SARS-CoV-2, no nune’e bele proteje saúde públika no kapasidade resposta hosi Sistema Nasionál Saúde nian, Governu propoin ba Señór Prezidente Repúblika katak, ho renovasaun Estadu Emerjénsia nian, permite suspensaun ka restrisaun ba direitu no garantia fundamentál balu,” Governu esplika iha nia komunikadu imprensa ofisiál ne’ebé Timor News asesu ohin. Enkuantu EE ba dala-18 Governu aplika hahú hosi 30 Setembru 2021 no sei remata iha 29 Outubru 2021.
Dili, 20 Outubru 2021 - Julião dos Reis Mendonca ho naran bolu Zidane, idade tinan 21, nu’udar defisiente ida ne’ebé oras ne’e hakdasak de’it no moris ho sentimentu trauma wainhira halo interasaun ho sosiedade. “Ami lori nia (Zidane) ba tratamentu ne’e doutór espesialista sira dehan nia trauma ka iha jiwa penakut,” Wilfrida Nahak nu’udar Zidane nia inan informa ba jornalista Timor News, ohin (20/10) iha hela-fatin Manleuana, Dili. Wilfrida hateten katak seidauk iha parte Governu ruma mak tau-matan ka fó apoiu ruma. Iha duni asosiasaun balu ne’ebé fó kadeira-roda ba Zidane atu uza maibé la adekuadu ho ninia kondisaun nune’e difikulta nia atu uza rasik hodi la’o. Zidane iha maun-alin hamutuk na’in-6 maibé ida mate tiha ona, nune’e hela na’in-5 ne’ebé kompostu hosi mane na’in-2 mak Zidane ho nia alin mane ida no feto na’in-3.
Dili, 28 Outubru 2021: Vise-Reitór ba Asuntu Akadémiku no Garantia Kualidade, Universidade Nasionál Timor Lorosa’e (UNTL), Samuel Venâncio de S. Freitas, informa katak UNTL prepara hela proposta ba Ministériu Ensinu Superiór, Siénsia no Kultura (MESSK) atu simu estudante foun ba tinan 2022 hamutuk 3.335. Samuel Freitas informa asuntu ne’e ba jornalista Timor News, ohin (28/10) iha nia knaar-fatin UNTL Sentrál, Dili, no nia esplika tán katak númeru vaga 3.335 ba estudante foun ne’ebé define iha proposta ne’e nu’udar totál hosi rejime espesiál no rejime jerál, maibé sei hein aprovasaun. “UNTL define ninia vagas (simu estudante foun ba tinan 2022) hamutuk 3.335 no ida ne’e define hosi fakuldade sira ida-idak nia vaga bazeia ba sira-nia kondisaun no tau hamutuk 3.000 resin no fahe ba rejime rua mak rejime jerál ho rejime espesiál. Rejime espesiál ne’e iha kategoria 13. […]  Depois sei lori ba Ministériu (MESSK), tanba ne’e mak ha’u haruka tiha ona ba Reitór mak atu haruka ba para haree atu konkorda hamutuk no aprova tuir UNTL nia proposta ne’e,” Vise-Reitór ba Asuntu Akadémiku no Garantia Kualidade esplika ba jornalista Timor News. Nia akresenta katak hosi totál vaga ne'ebé propoin, UNTL define 70% ba rejime jerál no 30% ba rejime espesiál. “Bainhira mak atu simu alunus (foun) ne’e hein ezame nasionál ensinu sekundáriu nian tenke halo lai,” nia dehan.
Manufahi, 15 Setembru 2021 – Responsável ekipa Centro Foinsa’e Dom Boaventura Manufahi (CEFOBOM) Justa da Silva informa ohin (15/9) katak, família vulnerável sira iha suku Holarua, postu-administrativu Same, munisípiu Manufahi, hasoru susar menus ai-hán iha uma-laran tanba pandemia Covid-19. Justa da Silva hato’o ida ne’e hafoin CEFOBOM ba halo identifikasaun iha suku refere ohin, no entrevista mós família vulnerável sira. Responsável ekipa CEFOBOM ne’e relata katak, ekipa halo entrevista ho Marçal da silva nu’udar reprezentante família vulnerável iha aldeia Haturae, no Marçal informa katak durante pandémia Covid-19 problema ne'ebé família vulnerável sira hasoru mak menus ai-hán iha uma laran, inklui nesesidade bázika sira seluk. Marçal dehan, Estadu Emerjénsia ne'ebé Governu aplika difikulta komunidade família vulnerável sira atu hetan ai-hán tanba produtu lokál la folin iha merkadu. Nune'e mós defisiente Trinitos do Rosário informa katak, problema ne'ebé hasoru iha família mak hanesan bee-moos, no susar atu atende nesesidade loro-loron. Aléin hosi identifika situasaun ne'ebé komunidade sira hasoru, CEFOBOM fahe mós informasaun kona-ba oinsá atu prevene-an hosi Covid-19.
Dili, 15 Setembru 2021 – Xefe Estadu Maiór FALINTIL Forsa Defeza Timor-Leste (F-FDTL) Brigadeiru Jenerál Calisto Santos ‘Coliati’ ne’ebé nu’udar mós Prezidente Komisaun ba Rekrutamentu Membru Foun F-FDTL 2021, husu ba joven kandidatu F-FDTL sira ne’ebé tuir teste maibé la pasa, atu labele triste tanba sira sei bele kompete iha tinan 2022. “Ba kandidatu ne’ebé la liu ka la pasa, komisaun husu lalika laran triste no lakon vontade. Ita-boot sira sei nafatin iha oportunidade hodi kompete fali iha rekrutamentu tinan 2022. Importante mak tenke kuidadu ita-boot sira-nia saúde, mantéin ita-boot sira-nia disiplina nune’e rekrutamentu tuir mai ita-boot sira bele mai kompete fila-fali,” dehan Coliati liuhosi konferénsia imprensa ne’ebé realiza ohin (15/9) iha Fatuhada, Dili. Nia mós husu ba sira ne’ebé hakarak atu kompete hikas iha tinan oin katak, bele trata fali dokumentu nesesáriu sira hodi kompleta iha kandidatura ba rekrutamentu tuir mai. Iha konferénsia imprensa ne’e, komisaun mós anunsia membru foun F-FDTL na’in-600 ne’ebé pasa ona iha teste hodi inkorpora ba F-FDTL. Tanba ne’e komisaun sei taka lista naran iha fatin sira hanesan Administrasaun Munisípiu ka Komandu Polísia Munisipál no sede Konsellu Kombatente Libertasaun Nasionál ka Konsellu Veteranu. Ba hirak ne’ebé naran sai, komisaun husu atu tenke ba aprezenta-an immediata iha Kuartél Jenerál Fatuhada, Dili, tuir oráriu ba kada munisípiu ne’ebé komisaun estabele ona hodi rona orientasaun.
Dili, 15 Setembru 2021 – Diretór Klínika Bairu-Pité Lanud, Inácio dos Santos husu ba populasaun sira atu labele dehan katak Klínika Bairu-Pité fó tratamentu ba pasiente di’ak liu duké iha Ospitál Nasionál Guido Valadares (sigla portugés, HNGV), tanba Klínika Bairu-Pité iha de’it fasilidade ba kuidadu saúde primária maibé HNGV iha fasilidade ba kuidadu saúde sekundária no tersiária. “Labele dehan katak Klínika Bairu-Pité ne’e di’ak liu HNGV, lae. Fasilidade ne’ebé iha Klínika Bairu-Pité la hanesan ho fasilidade ne’ebé iha HNGV. Fasilidade iha Klínika Bairu-Pité nia nível fasilidade ne’ebé mak ba kuidadu saúde primária nian. HNGV iha fasilidade avansadu, fasilidade ne’ebé Governu tau ona ba kuidadu saúde sekundária ka tersiária nian […] Médiku sira mós iha HNGV fó tratamentu hanesan mós ho iha ne’e, la’os iha ne’e di’ak liu,” Diretór Inácio informa ba jornalista Timor News, ohin (15/9) iha nia servisu fatin, Bairu-Pité, Dili. Nia akresenta katak, populasaun sira barak mak lakohi atu ba konsulta iha HNGV tanba ta’uk ho swab test ne’ebé karik obrigatóriu iha HNGV. “Ita haree katak populasaun barak mak sente katak sira nyaman atu mai iha Klínika Bairu-Pité, ho razaun dehan katak iha HNGV halo swab test, ha’u la hatene HNGV halo swab test obrigatóriu ka ba de’it sira ne’ebé iha sintoma, maibé fasilidade saúde hotu-hotu aplika swab test,” dehan Diretór ne’e. Diretór Inácio informa tan katak Klínika Bairu-Pité mós halo swab test maibé ba de’it ema ne’ebé iha sintoma ruma tanba fasilidade ba swab test la sufisiente atu halo ba ema atus resin kada loron ne’ebé ba konsulta iha ne’ebá. Ne’e duni nia husu ba populasaun sira atu labele ta’uk ho swab test tanba ida ne’e nu'udar medida efetivu ida atu impede transmisaun Covid-19 ba família no ba ema seluk.
Dili, 16 Setembru 2021 – VIII Governu Timor-Leste informa katak implementasaun projetu uma kbiit-laek hamutuk 1.252 ba faze dahuluk iha tinan ida ne’e en jerál atinje ona pursentu 19 (19%), no espesífikamente iha munisípiu balu atinje pursentu 40 (40%). “Progresu Konstrusaun Uma Kbiit-Laek ba família kbiit-laek sira iha teritóriu laran kontinua la’o no hatudu progresu, maske hasoru difikuldade iha terenu tanba relasiona ho situasaun pandemia Covid-19, konfinamentu obrigatóriu, serka sanitária, no problema asesu estrada ba benefisiáriu nia fatin, maibé projetu Uma Kbiit-Laek to’o semana daruak fulan Setembru ne’e atinje ona 19% iha teritóriu laran, no iha Munisípiu balu hatudu progresu to’o ona 40%,” esplika iha komunikadu ofisiál ne’ebé Timor News asesu ohin (16/9). Governu esplika katak uma ba kbiit-laek ne’ebé Governu konstrui ne’e iha modelu tipu rua mak hanesan, ida ho medida metru kuadradu 37, no ida seluk medida metru kuadradu 48. Medida metru kuadradu 37 konstrui ho orsamentu $15.000, iha sala vizita no refetóriu ho medida metru 3x4, kuartu 2 ne’ebé kada kuartu ho medida metru 3x3, hariis-fatin ho medida metru 2x3 no dapur ho medida metru 5x3 ne’ebé lokalizadu iha li’ur ka iha uma kotuk. Enkuantu ba uma ho medida metru kuadradu 48, konstrui ho orsamentu $17.000, iha sala vizita no refetóriu ho medida metru 3x4, kuartu 3 ne’ebé kada kuartu ho medida metru 3x3, hariis-fatin ho medida metru 2x3 no dapur ho medida metru 5x3 ne’ebé lokalizadu iha li’ur ka uma kotuk. Governu mós planeia atu realiza projetu Uma Kbiit-Laek ba faze daruak iha tinan 2022, 2023 to’o 2025.
Manufahi, 16 Setembru 2021: Uma-kain vulnerável 9 iha aldeia Uma-Luli, suku Babulu, Same, enfrenta problema menus ai-hán tanba kauza hosi pandemia Covid-19. Problema refere relata hosi ekipa Centro Foinsa’e Dom Boaventura Manufahi (CEFOBOM) hafoin servisu hamutuk ho Caritas Austrália in Timor-Leste (CATL) no Autralian Aid hodi halo identifikasaun iha kinta (16/9) ne’e iha Babulu. CEFOBOM mós relata katak uma-kain 9 ne’e enfrenta mós problema bee-moos ne’ebé nesesáriu tebes ba ema nia moris. Iha atividade ne’e, ekipa identifika inan-faluk ida ho naran Verónica Corte-Real ne’ebé hela iha kondisaun la dignu. Verónica haktuir ba ekipa katak nia ho nia oan na’in-2 hela de’it iha uma ida ne’ebé didin ho hadak ho kondisaun aat, hafoin nia la’en abandona tiha nia. Verónica informa mós katak durante pandemia Covid-19 difikulta nia atu asesu ba merkadu hodi fa’an produtu lokál atu sosa foos ba nesesidade família uma laran. Aléin hosi Verónica, ekipa mós identifika idozu ida ho naran Marcelino Tilman ne’ebé sofre hela moras stroke no toba de’it iha uma. Marcelino nia feen informa katak durante pandemia sira susar atu hetan ai-hán.
Manufahi, 16 Setembru 2021 – Akontese iha munisípiu Manufahi, pesoál saúde balu abandona fatin izolamentu hodi ba partisipa tiha iha festa. Administradór Manufahi Arantes Isaac Sarmento hato’o nia lamentasaun kona-ba hahalok hosi pesoál saúde balu ne’ebé la kumpri regra, ohin (16/9), iha reunian kona-ba avaliasaun servisu prevensaun Covid-19 ne’ebé realiza iha Administrasaun Munisipál. Nia husu atu pesoál saúde sira labele hatudu hahalok aat ba komunidade sira. Arantes mós preokupa ho kondisaun fatin izolamentu ne’ebé fo’er, tanba ne’e nia husu atu pesoál saúde sira tenke servisu ho seriedade. Hatán ba lamentasaun hosi Administradór, Diretór Interinu Servisu Saúde Munisípiu Manufahi, Orlando Martins rekoñese duni katak pesoál saúde balu kontra regra hodi abandona fatin izolamentu no ba partisipa tiha iha festa, tanba ne'e autoridade saúde Manufahi sei aplika sansaun disiplinár. Relasiona ho fatin Izolamentu fo’er, Orlando Martins hateten katak, fatin izolamentu ho kondisaun fo’er tanba kliner limitadu.
Dili, 20 Outubru 2021 – Koordenadór refujiadu iha kampu Real Madrid, Manleuana, Dili, José Abrão Tani, hateten katak labarik ki’ik sira ne’ebé obrigatoriamente hela iha lona okos sente la tahan loro-manas durante hamahan-an iha lona nia okos fulan neen (6) resin ona. “Hela demais ho kondisaun hanesan ne’e mós labarik ki’ik sira la tahan loro-manas. Ita-boot sira de’it la tahan tiha ona. Sé habai komunidade sira hanesan ne’e entaun atu tau nasaun nia dignidade iha ne’ebé. Agora atu tau fali orsamentu ba atu hola kareta, ró-ahi. Ko’alia kona-ba inundasaun ne’e isin-fulun ida nunka hamriik hodi haree ida ne’e. Ko’alia kona-ba sira-nia privadu ne’e sempre sai hela de’it iha mídia katak atu sosa ida ne’e, ida ne’ebá. Ema habai-an hanesan ikan-maran loos. Ami iha problema barak loos kompara ho boot sira toba iha AC laran, hán povu nia osan,” nia informa, ohin (20/10), iha Manleuana, Dili. Nia akresenta katak sé Governu osan laiha atu responde karik entaun di’ak liu ko’alia ba públiku atu nune’e refujiadu sira ida-idak buka rasik fatin hodi labele hein fali solusaun hosi Governu tanba kleur ona solusaun laiha, no sira konsidera katak Governu kontinua bosok hodi halo kontente de’it sira. “Sira hanesan mai habosok hela komunidade sira halo kontente de’it maibé na realidade laiha,” José akresenta.
Dili, 17 Setembru 2021 – Reitoria Universidade Nasionál Timor Lorosa’e (UNTL) informa katak UNTL sei realiza serimónia graduasaun ba dala-XXIV iha 21 Setembru 2021 iha Kampus Fakuldade Enjeñaria, Siénsia no Teknolojia, Hera, Dili. “Serimónia Graduasaun ba XXIV sei realiza iha tersa-feira, 21 fulan-Setembru 2021, tuku 08:00 dadeer, fatin iha auditóriu Fakuldade Enjeñaria, Siénsia no Teknolojia, Kampus Hera,” Reitoria UNTL informa liuhosi despaxu ofisiál ida ne’ebé Timor News asesu ohin (17/9). Molok ne’e UNTL atu realiza serimónia graduasaun ba dala XXIV iha 27 Agostu liubá maibé Governu nia desizaun impoin Konfinamentu Obrigatóriu iha munisípiu Dili, ho nune’e kansela hikas, tanba ne’e UNTL deside atu realiza fali iha 21 Setembru 2021.
Dili, 22 Setembru 2021 – Governu deside ona atu kontinua renova implementasaun Estadu Emerjénsia (EE) ba dala-18 ba loron tolunulu (30) tán. Desizaun ida ne’e Konsellu Ministru deside ona hafoin halo tiha análize ba aprezentasaun hosi Sala Situasaun Sentru Integradu Jestaun Krize (SS-SIJK) kona-ba situasaun pandemia iha Timor-Leste, iha reuniaun ne’ebé Konsellu Ministru hala’o ohin (22/9) iha Palásiu Governu, Dili. Tanba ne’e, Konsellu Ministru propoin ba Prezidente Repúblika, Francisco Guterres Lú Olo atu promulga renovasaun EE ba dala-18 ne’e tuir pedidu katak ba loron tolunulu tán. Governu propoin ba PR atu dekreta renovasaun EE refere ho objetivu atu bele kontinua permite suspensaun ka restrisaun ba direitu no garantia fundamentál balu sidadaun sira nian hodi aplika medida sira ne’ebé atu kombate Covid-19. Enkuantu implementasaun EE ba dala-17 nian ne’ebé hahú hosi 31 Agostu ne’e sei remata iha 29 Setembru 2021.
Dili, 23 Setembru 2021 – Institutu Siénsia Saúde (sigla portugés ICS) realiza serimónia Graduasaun ba nia Finalista hamutuk na’in-292 hosi fakuldade haat, ohin (23/9) iha salaun Canosiana, Haas-Laran, Dili, ne’ebé marka prezensa mós hosi Ministru Ensinu Superiór, Siénsia no Kultura (MESSK) Longuinhos dos Santos. Iha diskursu, MESSK hateten, ICS nia formasaun hodi prodúz rekursu umanu iha área enfermájen, farmásia, parteira no nutrisaun ne’e nu’udar rekursu ne’ebé importante tebes ba setór saúde iha Timor-Leste. “Ha’u hakarak aproveita oportunidade ne’e hodi agradese no felisita Institutu Siénsia Saúde ba nia papél hodi forma rekursu umanu sira iha área ne’ebé esensiál hanesan iha área saúde. Formasaun ba graduadu foun sira, ho grau baxarelatu, iha área enfermájen, farmásia, parteira sira no nutrisaun, nu’udar rekursu ne’ebé importante tebes hodi hadi’a kualidade no dezempeñu iha servisu saúde Timor-Leste nian,” dehan Longuinhos. Nia dehan, serimónia graduasaun la’os aktu formál de’it, maibé nu’udar Graduadu sira-nia transzisaun ba vida profisionál hodi aplika koñesimentu atu dezenvolve Timor-Leste. “Ha’u hakarak remata ha’u-nia intervensaun ne’e, hodi hato’o tán felisitasaun ba estudante graduadu sira no ha’u dezeja atu imi hetan susesu iha vida pesoál no profisionál. Ita hotu hatene katak imi sei hasoru dezafiu no konstrajimentu oioin durante vida profisionál no pesoál, maibé tenke iha nafatin korajen no luta ho empeñu atu konkretiza imi-nia objetivu profisionál sira,” Ministru ne’e akresenta.
Dili, 23 Setembru 2021 – Konselleiru Máximu Partidu Kmanek Haburas Unidade Nasionál Timoroan (KHUNTO) José dos Santos ‘Naimori Bucar’ hateten katak partidu tolu ne’ebé oras ne’e kaer ukun hanesan Frente Revolucionário de Timor-Leste Independente (FRETILIN), Partidu Libertasaun Populár (PLP) no KHUNTO rasik tenke kontinua hamutuk hodi dezenvolve Timor-Leste liuhosi Orsamentu Jerál Estadu (OJE). “Tenke hamutuk nafatin hodi lori dezenvolvimentu ba povu no nasaun liuhosi Orsamentu Jerál Estadu,” Naimori dehan hafoin hasoru malu tiha ho Prezidente Parlamentu Nasionál (PPN) Aniceto Guterres Lopes, ohin (23/9) iha Gabinete PPN nian, Dili, haktuir Parlamentu Nasionál nia divulgasaun. Enkuantu audénsia entre parte rua ne’e ho objetivu atu hametin koordenasaun entre Bankada Governu hodi prepara didi’ak ba diskusaun no aprovasaun OJE 2022 nian.
Filipina, 20 Setembru 2021 – Boxista Filipinu koñesidu, Manny Pacquiao sei kandidata-an hodi sai nu’udar Prezidente Filipina iha tinan oin. The Guardian haktuir, Pacquiao aseita nomeasaun hosi nia aliadu polítiku sira iha asembleia nasionál ne’ebé partidu PDP-Laban nia faksaun halo iha domingu (19/9) ne’e iha Filipina, ne’ebé lidera rasik hosi nia. “Ha’u lutadór ida no ha’u sei kontinua sai nu’udar lutadór iha ring laran no li’ur. Ha’u aseita ita-boot sira-nia indikasaun katak ha’u nu’udar kandidatu ba Prezidente Repúblika Filipina,” dehan Pacquiao iha nia diskursu. Iha fulan Jullu liubá Pacquiao eleitu nu’udar Líder PDP-Laban hafoin nia kritika tiha Prezidente atuál Filipina Rodrigo Duterte kona-ba Duterte nia luta kombate korupsaun. Molok ne’e, iha fulan Agostu liubá, hafoin lakon kontra Yordenis Ugas iha nia jogu sa’e ring ba sintu WBA, iha Las Vegas, Estadus Unidus, Pacquiao mós afirma kedas katak tempu badak nia sei anunsia nia kandidatura ba Prezidente Repúblika iha 2022. “Ha’u hatene ida ne’e nu’udar buat ida ne’ebé difísil liu duké boxing, maibé ha’u hakarak ajuda ema barak iha Filipina,” dehan Pacquiao iha momentu ne’ebá.
Dili, 20 Setembru 2021 – Governu kria subsídiu mensál ai-hán no transporte ba funsionáriu públiku sira iha Timor-Leste. Nune’e, ba subsídiu mensál ai-hán nian, kada fulan funsionáriu públiku sira sei simu foos kilógrama 35 (35kg) inklui ai-hán seluk tán. Ba transporte nian, kada fulan funsionáriu públiku sei simu osan $25, Xefe Sesaun sira sei hetan $50, Xefe Departamentu sira $75, Diretór Nasionál sira $100, no ba Diretór Jerál sira $150. Kriasaun subsídiu ai-hán no transporte ba funsionáriu públiku ne’e hetan ona aprovasaun iha reuniaun Konsellu Ministru ne’ebé hala’o ohin (20/9) iha Palásiu Governu, Dili, hafoin aprezenta tiha hosi Ministru Finansa Rui Gomes. “Subsídiu ida ne’e, hanesan produtu agríkola nasionál ne’ebé sei fó ba funsionáriu públiku sira ho objetivu permite hamenus despeza ho akizisaun ba ai-hán sira no konfesaun refeisaun sira. […] Fulan-fulan funsionáriu públiku sira iha direitu ba foos 35kg, batar kilógrama lima, koto kilógrama rua, fore-mungu kilógrama lima no fore-keli kilógrama rua. Karik laiha produtu sira anteriór balu ne’ebé temi ona, bele troka ho produtu sira seluk ho valór hanesan. Sei entrega trimestralmente hosi órgaun no servisu sira ba benefisiáriu sira ne’ebé ezerse ninia funsaun,” Governu esplika kona-ba subsídiu mensál ai-hán, iha komunikadu ofisiál ne’ebé Timor News asesu ohin. Kona-ba subsídiu transporte, Governu esplika, “kriasaun subsídiu ida ne’e atu kompensa kustu regulár sira hosi benefisiáriu sira relasiona ho transporte no mós atu hamenus despeza hosi atribuisaun veíkulu sira Estadu nian no promove rasionalizasaun ba parte automóvel públiku. Montante mensál subsídiu nian ho valór $25 ba funsionáriu públiku sira, $50 ba Xefe sira Sesaun nian, $75 ba Xefe sira Departamentu nian, $100 ba Diretór Nasionál sira no $150 ba Diretór Jerál sira”. Dekretu-Lei kona-ba subsídiu ai-hán no transporte ne'e sei haruka ba Prezidente Repúblika atu promulga hodi bele implementa hahú iha tinan oin.
Ermera, 18 Setembru 2021 – Grupu produtivu ai-kulat ne’ebé ho naran Ermera Ai-kulat Mutin Orgániku (EAMO) husu ba Governu atu prioritiza ka tau importánsia ba setór inovativu sira iha Timor-Leste no apoia mós fundu ruma. Ezijénsia ida ne’e hato’o hosi Diretór EAMO Mario Afonso da Silva ba Timor News iha sábadu (18/9) ne’e via telefone. Aléin hosi husu fundu hosi Governu ba setór inovativu sira, Mario dehan katak sira-nia grupu EAMO mós presiza Governu nia apoiu atu halo estudu komparativu ruma ba sira-nia ai-kulat hodi bele diversifika produtu refere sai fali produtu seluk. “Husu ba parte relevante sira hotu atu tau importánsia ba atividade refere tanba atividade ne’e rasik hanesan atividade inovativu ida iha Timor-Leste. Liuliu husu Governu Timor-Leste tenke tau fundu ida ba setór inovativu sira no halo estudu komparativu ba ami atu nune’e bele eleva tán ami-nia koñesimentu atu nune’e bele diversifika ai-kulat sai fali produtu seluk,” Diretór EAMO dehan. EAMO nu’udar grupu ida ne’ebé hamriik ona dezde tinan 2018 to’o agora, ho nia traballadór hamutuk na’in-10, no lokaliza iha Fatukeru, postu-administrativu Railaku, munisipiu Ermera. Grupu refere prodúz ai-kulat mutin utiliza ai-uut, hare uut, no ahu agrikultura, hafoin hakat hikas ba prosesu ka etapa produsaun lubuk ida tán to’o ai-kulat moris. Grupu ne’e hetan rendimentu hosi ai-kulat kada loron mínimu $32 no máximu $147 liuhosi halo komersializasaun ba komunidade, iha merkadu lokál no ba supermerkadu sira.
Dili, 21 Outubru 2021 – Jefri Borges Ximenes ho idade tinan 12, hamutuk ho nia alin, loro-loron sira na’in-2 leba manu-tolun da’an hodi ba fa’an iha estrada públiku hafoin fila hosi eskola. Nia husu ba labarik seluk atu aprende ajuda inan-aman no labele halimar demais. Wainhira dada-lia ho jornalista Timor News, ohin (21/10) iha Fatuhada, Dili, Jefri dehan katak nia ho nia alin mak hakarak fa’an hodi buka osan atu sosa nesesidade eskola nian. “Ha’u mak hakarak fa’an para osan iha hola farda sira, hola buat ida ita presiza ne’e. […] eskola tama tuku 08:00 no sai tuku 10:00. Fila mai fa’an manu-tolun. […] Ama-apa sira mak da’an mak ami fa’an,” Jefri dehan. Jefri oras ne’e hala’o hela estudu iha eskola ida iha Ai-Mutin, Dili, no klase 6. Sira maun-alin hamutuk na’in-3 no nia mak oan ba dahuluk. “Labarik sira tenke ajuda inan-aman,” nia dehan.
Dili, 20 Setembru 2021 – Governu liuhosi Vise Ministru Obras Públika (MOP) Nicolau Lino Freita Belo selebra kontratu ho empreza vensedór haat (4) mak hanesan, Santana Di’ak Unipessoal, Lda, Sali Magu Unipessoal, Lda, Hogapa, Lda, no Chegue-rau, Lg, Lda,  atu implementa projetu emerjénsia haat ne’ebé efeita hosi kalamidade iha 04 Abríl liubá. Komunikadu ofisiál haktuir, projetu haat ne’e mak hanesan: konstrusaun moru protesaun ba mota Tibar ne’ebé sei kaer hosi empreza Sali Magu; mota Bidau Toko Baru ne’ebé sei kaer hosi Santana Di’ak; Concrete Retaining Wall Protection of Maloa River sei kaer hosi Holgapa; no kontrusaun foun ba box culvert iha Ai-lo’ok Laran sei kaer hosi Chegue-rau. Vise MOP husu ba empreza sira atu implementa projetu hirak ne’e tuir padraun tékniku, kumpri kalendáriu implementasaun tuir termu kontratu, no garantia kualidade konstrusaun obra atu labele fó ameasa ba komunidade iha tempu udan.
Bobonaru, 20 Setembru 2021 – Vise Ministru Interiór (MI) Antonio Armindo, hamutuk ho Komandante Jerál Polísia Nasionál Timor-Leste (PNTL) Faustino da Costa, akompaña mós hosi Komandante Komandu Operasaun PNTL Pedro Belo, Komandante Unidade Patrullamentu Fronteira (UPF) Euclides Belo, no mós Reprezentante Programa Dezenvolvimentu Polísia Timor-Leste (sigla inglés, TLPDP) Mark Silvertand, iha segunda semana ne’e, observa direita fatin ba futuru konstrusaun postu UPF hamutuk 13 iha liña fronteira. “Ohin ho Komandante Jerál ho komitiva tomak hamutuk ho parseria TLPDP no tékniku sira observa fatin balu ne’ebé antes ne’e identifika ona nune’e atu harii tán postu seguransa iha fronteira. Agora daudauk ita hanoin atu aumenta tán postu hamutuk 13 ne’ebé sei koloka iha postu Mota-Ain, Badut-Mean, Ponte Nunura, Suai no RAEOA hodi nune’e bele kontrola movimentu ilegál iha liña fronteriza,” esplika Antonio Armindo ba jornalista sira, segunda (20/9) ne’e, iha Postu UPF Derok-Reen, iha suku Kova, postu-administrativu Balibó, munisípiu Bobonaru. Nia dehan, orsamentu ba konstrusaun postu ne’e mai hosi fundu Covid-19, hafoin iha semana kotuk Konsellu Jestaun Fundu Covid-19 aprova pedidu orsamentu ho montante $990.000.00 hosi fundu Covid-19 ba Ministériu Interiór hodi utiliza ba konstrui postu seguransa ba UPF iha liña fronteira. “Orsamentu ida ne’e ita halo proposta no hetan ona autorizasaun hodi halo postu 13. Aléin hosi ne’e, ita mós hetan orsamentu hosi parseria TLPDP ne’ebé halo ona postu seguransa 6 ba PNTL ne’ebé hetan ona inaugurasaun hosi ita-nia Primeiru-Ministru,” Vise MI esplika. Iha fatin hanesan Komandante Jerál PNTL hateten, relasiona ho planu Governu nian atu hadi’a postu iha fronteira, nune’e, politika hosi Komandu Jerál PNTL nian mak wainhira fatin sira ne’e preparadu ona, Komandu hakarak koloka tán membru sira iha fronteira hodi tau atensaun máximu iha liña fronteira.
Dili, 21 Outubru 2021 – Komandante Polísia Nasionál Timor-Leste Munisípiu Dili, Superintendente xefe Henrique da Costa, husu ba komunidade sira atu labele lori tua ba hemu iha rate iha loron finadu hodi kria fali problema iha rate laran. "Ba rate la presiza lori tua ba iha ne’ebá. Tua hemu ne’e hemu kedas iha uma mak ba ka la hemu ne’e di’ak liután. Tanba ne’e la presiza atu lori fali tua ba hemu fali iha rate selae kria fila-fali problema,” Henrique da Costa informa ba jornalista Timor News, ohin (21/10) iha nia knaar-fatin, Dili. Nia hateten katak parte Komandu PNTL munisípiu Dili oras ne’e prepara ona atu asegura loron matebian ne’e iha fatin hotu-hotu liuliu relasiona ho selebrasaun misa, movimentu transporte iha situasaun iha semitériu. “Komandu munisípiu Dili prepara ona planu operasaun ba ida ne’e,” nia dehan.
Manatutu, 20 Setembru 2021 – Governu liuhosi Ministériu Agrikultura no Peska (MAP) nia Diresaun Nasionál Estensaun Agríkola (DNEA), Departamentu Dezenvolvimentu Programa no Metodolojia Estensaun Agríkola, halo lansamentu ba programa Eskola Kampu Agrikultór kona-ba kuda hare tuir sistema Prátika Agrikultura Di’ak (PAD) uza Adubu Orgániku Naza, iha segunda (20/9) ne’e iha irigasaun Blutu, suku Hatu-Ralan, postu-administrativu Laleia, munisípiu Manatutu. Iha atividade refere, Tékniku implementadór Vasco Simões esplika katak, program eskola ne’e ho objetivu prinsipál mak atu hasa’e koñesimentu ka skill no badaen agrikultór sira nian liuliu sira ne’ebé halo natar. “Atu hadi’a agrikultór sira-nia rekursu lokál ne’ebé sira iha ho di’ak, ekipamentu no materiál ne’ebé uza iha sistema PAD mak hanesan, hand tractor hodi fila rai no ita atu kuda hare oan uza caplak, iha manutensaun nian ita uza hand player hodi rega uza adubus orgániku,” Vasco esplika. Iha fatin hanesan, Administradór Laleia Cosme Ximenes hato’o nia agradesimentu ba MAP relasiona ho atividade ne’e, tanba bele hanorin ona estratejia no mekanizmu sira ne’e ba agíkultor sira hodi kuda hare ne’ebé mak di’ak no loloos. Koordenadór Estensionista António de Sousa Correia mós rekomenda katak MAP tenke realiza programa Eskola Kampu Agrikultór ne’e iha fatin seluk tán tanba grupu barak mak seidauk hetan informasaun kona-ba buat ne’ebé sira hanorin.
Ainaru, 20 Setembru 2021 – Ministru Justisa (MJ) Manuel Cárceres da Costa loka ka halo abertura ba Formasaun Téknika Exatidaun ba Ministériu Justisa nia funsionáriu hamutuk na’in-20, iha segunda (20/9) ne’e iha Manubise, Ainaru. MJ husu ba funsionáriu na’in-20 ne’ebé kompostu hosi feto 12 no mane 8 ne’e atu aproveita formasaun ne'e ho di’ak nune'e bele mellora liután profisionalidade funsionáriu sira nian, liuliu funsionáriu sira hosi Diresaun Nasionál Terras no Propriedade, no funsionáriu Rejistu Notariadu no Aprovisionamentu nian. Iha fatin hanesan, Komisáriu Funsaun Públiku Antonio Freitas husu ba ba funsionáriu sira, liuliu ba funsionáriu Terras no Propriedade no Rejistu Notariadu nian atu bele aproveita ho di’ak nune'e bele fó atendimentu ba públiku ho profisionál liután. Tuir ajenda, formasaun refere sei hala'o durante loron lima, no ba funsionáriu ne'ebé kompleta formasaun ne'e to'o oras 48 sei hetan sertifikadu.
Dili, 20 Setembru 2021 - Diretór Jerál Formasaun Profisionál no Empregu, Paul Alves hala’o enkontru iha salaun Diresaun Nasionál Empregu Esternu (DNEE), Bekora, segunda (20/09) ne’e, ho traballadór na’in-71 ne’ebé hetan ona kontratu no atu aranka ba servisu iha Korea Súl iha 22 Outubru 2021, hodi esplika ba traballadór hirak ne’e katak, sira kada ema ida presiza prepara osan hamutuk $4.200. Nia esplika katak sira tenke prepara montante osan refere tanba kritéria haruka traballadór ba servisu iha Korea Súl uluk ho agora la hanesan. Agora molok traballadór aranka ba Korea Súl sei halo kuarentena iha Timor-Leste durante loron 14, no sira sei selu kada ema ida dólar $50 ba loron ida. Wainhira ba to’o iha Korea Súl sei hala’o tán kuarentena durante loron 14 no sira sei selu rasik. Kuandu pozitivu Covid-19 iha ne'ebá, nia sei selu izolamentu ho folin $1.500, tanba ne’e kada ema ida sei prepara $4.200. Diretór Jerál ne’e klarifika, kritéria foun ne’ebé Governu Korea Súl fó mak halo traballadór sira tenke prepara osan ne’ebé ho montante boot, tanba ne’e realiza enkontru refere hodi esplika ba sira atu labele hamosu dúvida relasiona ho orsamentu ne’ebé hatama. Traballadór na’in-71 ne’ebé prepara atu aranka ba Korea Súl iha 22 Outubru ne’e kompostu hosi regulár na’in-50 no re-entry na’in-21, maibé sei hein teste PCR Covid-19 no mós teste ba moras sira seluk, nune’e karik traballadór balu afeta moras entaun sei labele aranka ba Korea Súl.
Dili, 20 Setembru 2021 – Governu liuhosi Ministru ba Asuntu Kombatente Libertasaun Nasionál  (sigla portugés, MACLN) Júlio Sarmento da Costa ‘Meta Mali’ hamutuk ho Sekretáriu Estadu ba Asuntu Kombatente Libertasaun Nasionál (SEAKLN) Gil da Costa Monteiro ‘Oan Soru’, asina akordu ho kompañia rua mak hanesan Aria, Lda-Zamroni, Lda, ho kompañia Bobolait, Lda, iha segunda (20/09) ne’e, iha salaun MACLN, Kaikoli, Dili, kona-ba atu harii monumentu 12 Novembru nian iha semitériu Santa-Krúz, Dili. “Ohin 20 Setembru 2021, loron ida ne’ebé determina ita atu hahú asina akordu kona-ba monumentu istóriku 12 Novembru nian ne’ebé mundu hotu koñese iha tempu ne’ebá,” hateten Ministru Júlio Sarmento hafoin asina akordu entre parte rua.  Nia akresenta, monumentu refere sai hanesan fatór importante ida hodi reprezenta ‘Juventude Loriku Aswa’in’ sira hotu nia luta ba ukun rasik-an. Prosesu konstrusaun monumentu 12 Novembru refere, Aria, Lda-Zamroni, Lda, mak sai hanesan Konsultante no konstrusaun hosi monumentu ne’e kompañia Bobolait, Lda, mak sei hala’o.
Dili, 22 Outubru 2021 – Ministra Saúde (MS), Odete Freitas Belo, ohin (22/10), inaugura uma izolamentu ida ne’ebé konstrui iha rai éktare 5 iha Bubur-laran Luak, Same, munisípiu Manufahi, ho montante orsamentu ne’ebé gasta hamutuk $293.664.88. MS hateten, inaugurasaun ba uma izolamentu dahuluk hala’o iha munisipiu Aileu, no inaugurasaun daruak iha munisípiu Manufahi. Iha munisípiu sira seluk daudauk ne’e iha faze prosesu kontruksaun. Inaugurasaun fatin izolamentu iha Manufahi hanesan meiu ida ne’ebé VIII Governu hamutuk no Estadu halo hodi prevene no salva povu Manufahi hosi Covid-19. MS agradese ba Administrasaun munisípiu Manufahi tanba entrega ona rai éktare 5 ba Servísu Saúde Manufahi hodi harií fasilidade saúde, no Ministériu Saúde prontu halo planu hodi harií tán fasilidade saúde sira seluk atu fó atendementu ba komunidade sira, maibé depende ba planu hosi autoridade iha munisípiu Manufahi.
Dili, 22 Outubru 2021 – Governu liuhosi ekipa liña ministeriál relata liuhosi komunikadu imprensa Ministériu Obras Públika nian katak, Governu sei fó indemnizasaun ba uma-kain afetadu hamutuk 170 resin hosi projetu reabilitasaun Aeroportu Internasionál Prezidente Nicolau Lobato (AIPNL). Dadus ne’e ekipa traballu interministeriál atualiza iha reuniaun komisaun inter-ministeriál ba dezenvolvimentu  AIPNL nian ne’ebé hala’o ohin (22/10) iha Ministériu Finansa, Dili, no partisipa mós hosi Ministru Obras Públika Salvadór dos Reis Pires, hodi ko’alia kona-ba akizasaun rai no propriedade komunidade nian relasiona ho projetu refere. “Molok ne’e, abitante afetadu ba konstrusaun AIPNL diálogu ona ho Governu liuhosi ekipa liña ministeriál, tuir dadus ne’ebé iha Governu sei fó indemnizasaun ba komunidade hamutuk uma-kain 170 resin,” parte Obras Públika esplika iha komunikadu imprensa ne’ebé Timor News asesu.
Oekusi, 22 Outubru 2021 - Sekretáriu Rejionál Asuntu Agrikultura (SRAG) José Eta, ho Sekretáriu Rejionál Asuntu Administrasaun (SRAA) Martinho Abani Elu, kontinua distribui foos faze daruak ba programa Food For Work atu motiva komunidade  sira hodi konserva no halo prevensaun  ba bee-matan 5 iha bairu Niki-naheten aldeia Nonkikan, suku Bobometo, Sub-Rejiaun Oe-Silu, Oekusi. Totál benefisiáriu hosi distribuisaun foos hamutuk 596, no kada uma-kain hetan foos saku rua. Komunidade iha aldeia refere hala'o atividade protesaun no prevensaun ba bee-matan 5 mak hanesan iha Oe-Naheten, Oebena, Lilis, Kabun, no bee-matan Batat. Programa distribuisaun foos ne’e nia objetivu prinsipál mak atu motiva komunidade sira hodi kuidadu bee-matan sira, nune'e iha futuru bee labele maran no mós komunidade labele buka bee. Xefe aldeia Nonkikan, Agostinho Elu mós hato'o agradesimentu ba SRAG ho nia ekipa tomak ne'ebé apoia ona aldeia refere ho programa Food For Work.
Dili, 20 Setembru 2021 - Governu liuhosi Ministru Administrasaun Estatal (MAE) Miguel Pereira de Carvalho hamutuk ho Vise MAE, Lino de Jesus Torrezão, ohin (20/9), iha resintu Administrasaun Munisípiu Dili, fó posse ba Guilhermina Filomena Saldanha Ribeiro hodi sai nu’udar Prezidente Autoridade Munisipál  (PAM) Dili nian ba Periodu 2021-2026. “Dili hanesan kapitál nasaun Timor-Leste nian iha kompleksidade oioin iha área sosiál, polítika no dezenvolvimentu ekonómika. Iha kontekstu ida ne’e, PAM Dili foun ne’e, sei iha dezafiu ho dimensaun oioin hodi buka solusaun ba problema sira iha área sira hanesan jestaun asidente grave no katástrofe, tratamentu saúde, teknolojia no dadus demografia, diversidade, inkluzividade, problema ambiente, abitasaun, edukasaun, infraestrutura urbana, orsamentu, seguransa públiku, órden públiku, no dezenvolvimentu ekonómika. No mós sei iha Problema ba Jestaun rezidu sólidu, jestaun semitériu, vitima hosi asidente dezastre naturál, órden públiku, jestaun merkadu, kampaña vasinasaun, no seluk tán,” hateten Ministru Miguel iha nia diskursu. Iha serimónia ne’e, MAE reprezenta Governu Sentrál hato’o mós agradesimentu wa’in ba kontribusaun tomak hosi PAM Dili sesante Gaspar Soares, ne’ebé konklui ona nia mandatu ho di’ak no dezeja ba PAM Dili foun Guilhermina, ne’ebé sei hala’o servisu hodi serví povu iha kapital Dili. Diretór Fundasaun Ahisaun ne’ebé nu’udar mahon ida ba ema ho defisiénsia, Domingos Talo Mau dos Santos, husu ba Governu atu halo ratifikasaun ba Konvensaun Direitu ba Ema ho Defisiénsia iha Timor-Leste. “Ba Governu Timor-Leste oinsá atu bele ratifika ona Konvensaun Direitu ba Ema ho Defisiénsia iha Timor-Leste tanba asuntu ida ne’e mós seidauk bele responde ba nesesidade ema ho defisiénsia nian. Sé wainhira Estadu iha komitmentu di’ak hodi ratifika ona Konvensaun Direitu ba Ema ho Defisiénsia, ha’u hanoin katak ne’e bele ona responde ba saida mak ema ho defisiénsia hakarak,” Diretór Fundasaun Ahisaun informa ba jornalista Timor News ohin (21/9) iha nia knaar-fatin, Fatuhada, Dili. Nia esplika katak nasaun hotu-hotu iha obrigasaun atu ratifika Konvensaun ba Ema ho Defisiénsia, tanba ne’e Governu Timor-Leste tenke ratifika atu nasaun bele tau-matan di’ak liután ba ema ho defisiénsia. “Iha 2017 sira promete katak atu ratifika Konvensaun ne’e maibé depois de ida ne’e laiha rezultadu to’o agora,” Nia dehan. Aléin hosi ne’e, Diretór Domingos Talo mós husu ba Governu atu estabelese ona Konsellu Nasionál ba Ema ho Defisiénsia atu bele halo monitorizasaun ba implementasaun planu asaun ba Ema ho Defisiénsia.
Lautén, 22 Outubru 2021 – Xefe Casa Civil Prezidénsia Repúblika, Francisco Maria de Vasconcelos hateten katak feto iha munisípiu Lautén servisu maka'as liu mane sira, no feto sira iha munisípiu refere barak liu mak halo to’os kompara ho mane sira. Deputada “Maioria iha Lospalos (Lautén) feto mak barak liu halo to’os kompara ho mane. Mane ba kasa mak barak liu. […] Feto Lospalos (Lautén) ne’e servisu maka’as liu mane sira. Tanba feto mak sai fatór determinante tanba ne’e, presiza kria kondisaun, kondisaun la’ós osan deit, maibé hasa’e koñesementu oioin hanesan oinsá prepara ai-hán nutritivu ba família ida,” Vanconcelos dehan, iha sexta (22/10) ne’e, wainhira partisipa iha selebrasaun loron Feto Rurál nian iha Tutuala, Lautén. Xefe Casa Civil husu ba Governu atu dezenvolve agrikultura iha Lautén no hasa’e kapasidade feto sira nian, inklui kria meiu kondisaun produsaun ba feto iha Lautén. “Ita eduka sıra, ne’e hanesan advokasia ida hasa’e kbiit no forsa feto nian,” nia dehan. Xefe Casa Civil mós lori Prezidente Repúblika, Francisco Guterres Lú Olo no espoza nia naran hato’o parabéns no kumprimentus ba feto sira hotu espesiál liu ba feto rurál.
Dili, 28 Outubru 2021: Vise-Reitór ba Asuntu Akadémiku no Garantia Kualidade, Universidade Nasionál Timor Lorosa’e (UNTL), Samuel Venâncio de S. Freitas, informa katak posibilidade UNTL sei realiza graduasaun ba dala-XXV iha fulan Dezembru tinan 2021, no la’os iha fulan Novembru tanba seidauk hatama dadus ba Ministériu Ensinu Superiór, Siénsia no Kultura (MESSK). “Ne’e seidauk klaru tanba sira foin trata no ema balu sei ezame hela, sira sei hatama (dadus), ita atu define data (ba graduasaun nian) maibé ema balu sei ezame. Maibé ita hatene katak regra ne’e atu realiza graduasaun tenke hatama dadus fulan ida antes. Sé agora atu Novembru mak hatama (ba Ministériu) entaun só Dezembru mak ita halo. […] Tanba ne’e dalaruma iha Dezembru,” Samuel Freitas relata ba jornalista Timor News, ohin (28/10) iha nia knaar-fatin, UNTL Sentrál, Dili. Nia akresenta katak kona-ba totál kandidatu ba graduasaun hosi UNTL nian rasik estimadamente besik 600, no sura ho INFORDEPE ninian ne’ebé UNTL mak fó graduasaun ne’e hamutuk 2.000 resin, nune’e kandidatu ba graduasaun tuir mai ne’e barak tebes.
Dili, 21 Setembru 2021 – Reitór Universidade Nasionál Timor Lorosa’e (UNTL), João Soares Martins husu ba Graduadu hamutuk na’in-349 ne’ebé ohin tuir serimónia Graduasaun ba dala XXIV ne’e katak tenke uza matenek ne’ebé sira hetan ho responsabilidade hodi servi komunidade no nasaun. “Ohin ofisialmente universidade husik ona imi hodi fila ba serví komunidade no nasaun tuir matenek no kompeténsia akadémiku hosi área oioin ne’ebé universidade oferta, tanba ne’e, ha’u tatoli ba imi atu uza matenek ne’e ho responsabilidade, hodi aplika no buka aprende liután ba ida-idak nia futuru,” dehan Reitór UNTL, ohin (21/9), iha serimónia Graduasaun ba dala XXIV ne’ebé hala’o ba Graduadu na’in-349 iha Auditóriu UNTL nia Fakuldade Enjeñaria, Siénsia no Teknolojia (FEST), Hera, Dili. Reitór mós agradese ba inan-aman sira tanba la kole atu suporta sira-nia oan to’o finaliza estudu. Iha fatin hanesan, reprezentante Graduadu Moises Soares Magno, hato’o mós agradesimentu ba sívita akadémika tomak, inan-aman no enkaregadu sira ne’ebé fó ona apoiu direita no indireita ba sira hodi atinje susesu.
Dili, 21 Setembru 2021 – Ministru Ensinu Superiór Siénsia no Kultura (MESSK) Longuinhos dos Santos hateten katak família apoiu ho domin mak sai nu’udar elementu fundamentál ba Graduadu sira-nia susesu iha perkursu akadémiku. “Ha’u mós hakarak atu hato’o parabéns no felisitasaun ba imi-nia família sira, mak sempre akompaña imi hotu iha imi-nia vida akadémika nian, tanba ha’u fiar katak apoiu ne’ebé ho domin tomak hosi família mak sai nu’udar elementu fundamentál ba susesu hotu durante imi-nia perkursu akadémiku,” dehan Ministru Longuinhos wainhira nia halo diskursu iha serimónia Graduasaun ba dala-XXIV ne’ebé Universidade Nasionál Timor Lorosa’e realiza ohin (21/9) iha Hera, Dili, no partisipa hosi Graduadu hamutuk na’in-349. Nia akresenta, ema hotu tenke konsiente katak estudante sira ida-idak ne’ebé hala’o estudu iha ensinu superiór sira ne’e sempre hetan apoiu maka’as hosi inan-aman sira iha kotuk. “Ita hotu tenke iha konsiénsia katak hosi estudante ida-idak ne’ebé frekuenta iha ita-nia instituisaun ensinu superiór sira, inan-aman sira sempre hela iha sira-nia kotuk tanba hakarak hetan mehi ida ba sira-nia oan sira-nia susesu,” dehan Longuinhos. Nune’e, nia husu ba Graduadu sira atu realiza mehi sira ho susesu liután iha kareira profisionál hodi serví mós komunidade no nasaun.
Dili, 21 Setembru 2021 – Governu liuhosi Ministériu Turizmu, Komérsiu no Indústria (sigla portugés MTCI) estabelese Ekipa Tékniku ida hodi halo preparasaun ba materiál tais atu uza nu’udar uniforme ofisiál ba funsionáriu públiku no estudante sira iha teritóriu Timor-Leste. Preparasaun ne’e Ekipa Tékniku ne’ebé kompostu hosi MTCI rasik, Komisaun Funsaun Públiku, Ministériu Edukasaun, Juventude no Desportu, Sekretaria Estadu Arte no Kultura, Ministériu Agrikultura no Peska, Ministériu Administrasaun Estatál, Gabinete Prezidente Repúblika, Gabinete Primeiru-Ministru, UNESCO Antenna Office-TL, National Commission for UNESCO-TL, Timor Aid no Fundasaun Alola, aprezenta ona nia progresu ba líder máximu MTCI José Lucas do Carmo nu’udar Ministru, ohin (21/9) iha Matadouru, Dili. Aprezentasaun ne’ebé Ekipa Tékniku halo ne’e ho objetivu atu oinsá parte MTCI nu’udar instituisaun Governu ne’ebé inisia programa uniforme nasionál ne’e bele fó apresiasaun kona-ba tais sai nu’udar uniforme ofisiál ba funsionáriu públiku no estudante sira iha teritóriu nasionál. Hafoin aprezentasaun, Diretór Nasion’al Indústria Manufatureira Egildio Guimaraes husu ba Ministru MTCI atu lori programa uniforme nasionál ne’e ba iha Konsellu Ministru hodi bele hetan aprovasaun. “Ida ne’e mak Ekipa Tékniku sira servisu durante ne’e, ami Ekipa Tékniku nia lia-menon ba Ministru, atu lori ba debate no hetan aprovasaun hosi Konsellu Ministru,” dehan Egildio. Hatán ba ida ne’e, Ministru José Lucas hateten katak nia sei aprezenta fali ba Konsellu Ministru, nune’e bele hetan aprovasaun hodi utiliza iha Ministériu hotu-hotu no ba mós Estudante sira. “Klaru rezultadu hosi Ekipa Tékniku nia servisu no rekomendasaun ne’e, ha’u lori ba Konsellu Ministru atu hetan apresiasaun no aprovasaun,” Ministru hatán. Diretór Egildio mós dehan tán, nia iha esperansa boot katak, wainhira Konsellu Ministru halo aprovasaun, tais nu’udar uniforme nasionál ba funsionáriu públiku no estudante sira, tenke utiliza motivu Tais Timor-Leste. Ida ne’e fó biban hodi konsolida no promove nafatin identidade Timor-Leste nian tantu iha rai-laran no mós ba mundu internasionál. Aléin hosi ne’e, programa materiál tais sai nu’udar uniforme ofisiál ne’e bele fó tulun no loke tán espasu ba kampu servisu, liuliu ba inan-feton sira iha área rurál.
Dili, 21 Setembru 2021 – Autoridade munisípiu Manufahi hamutuk ho to’os-na’in sira, iha tersa (21/9) ne’e, kolleta fore-mungu éktare 37,5 iha suku Betanu, postu-administrativu Same, munisípiu Manufahi. Iha programa Kolleta ne’e, Diretór Servisu Agrikultura munisípiu Manufahi hateten, fore-mungu éktare 37,5 ne’e nu’udar rezultadu hosi programa ‘Prodúz La Kolen’ ne’ebé Ministériu Agrikultura no Peska ho parseiru balu introdúz ba to’os-na’in sira iha Betanu katak la presiza fila rai maibé lere de’it du’ut no rega erbízida depois kuda ona fore-mungu. Iha fatin hanesan, To’os-na’in Frederito da Costa Fernandez dehan katak nia sente urgullu tanba ho programa prodúz la kolen ne’e to’os-na’in sira konsege kolleta produsaun fore-mungu karól 10 iha faze dahuluk no daruak, enkuantu faze datoluk nian foin mak kolleta no hatudu rezultadu di’ak. Tanba ne’e Frederito rekomenda ba Governu atu kría merkadu permanente hodi sosa produsaun ne’ebé to’os-na’in sira prodúz, nune’e bele motíva nafatin to’os-na’in sira atu badinas hodi kontinua hasa’e produsaun agríkula iha munisípiu Manufahi. Hatán ba to’os-na’in nia rekomendasaun, Administradór munisípiu Manufahi Arantes Isaac Sarmento hateten, administrasaun munisípiu servisu hamutuk ho FAO no Ministériu Edukasaun atu sosa fore-mungu ne’ebé prodúz hosi to’os-na’in sira iha Manufahi, hodi apoia programa merenda eskolár ba estudante na’in-4.200 iha munisípiu Manufahi.
Dili, 21 Setembru 2021- Governu liuhosi Sekretáriu Estadu Formasaun Profisionál no Empregu (SEFOPE) Alarico de Rosário, tersa (21/09) ne’e, iha salaun SEFOPE Kaikoli, Dili, asina kontratu ho grupu auto-empregu 34 ne’ebé tinan ne’e hetan apoiu finanseiru hosi SEFOPE. Iha intervista, Alarico de Rosário hateten, ohin asina kontratu ne’e ba etapa dahuluk, no grupu benefisiáriu hamutuk 34 ne’e hetan apoiu ho totál orsamentu $389,702.81. Nia informa mós, iha fulan Outubru nia laran sei asina tán kontratu ba etapa daruak nian ho grupu auto-empregu hamutuk 12. “Osamentu ne’ebé fó apoiu ba grupu auto-empregu, osan ne’e hosi orsamentu jerál estadu SEFOPE nian iha tinan 2021, tanba ne’e husu benefisiáriu sira atu utiliza osan ne’e hó di’ak nune’e bele hadi’a ekonómika família no mós bele fó servisu ba maluk joven sira seluk ne’ebé buka hela servisu,” esplika SEFOPE Alarico. Governante ne’e mós husu ba grupu auto-empregu sira ne’ebé hetan apoiu, labele utiliza osan ne’e ba fali serimónia kulturál sira, maibé tenke utiliza bazeia ba proposta ne’ebé hatama ba iha SEFOPE, tanba ekipa SEFOPE sei servisu hamutuk ho Komisaun Anti Korupsaun (KAK) hodi halo monitorizasaun ba grupu sira ne’ebé hetan ona apoiu.
Dili, 22 Setembru 2021 – Xefe Estadu Maiór Jenerál Forsa Defeza Timor-Leste (F-FDTL) Tenente Jenerál Lere Anan Timur informa, nia garante katak kolokasaun membru F-FDTL iha fronteira terestre sei la kria konflitu entre F-FDTL ho Unidade Patrullamentu Fronteira (UPF). Lere dehan katak Governu nia planu atu koloka membru F-FDTL iha fronteira ne’e atu hala’o servisu ho UPF hodi kompleta malu. “Ne’e hanesan servisu kompleta malu. Saida mak UPF nia servisu, husik sira hala’o sira-nia servisu. No saida mak F-FDTL nia servisu husik sira hala’o sira-nia servisu. Uluk, Polisia Nasionál Timor-Leste (PNTL) mak iha oin, agora F-FDTL,” dehan Lere, ohin (22/9), hafoin hasoru malu ho Prezidente Repúblika, Francisco Guterres Lú Olo iha Palásiu Prezidensiál, Dili. Tenente Jenerál ne’e afirma tán katak tenke koloka duni membru F-FDTL iha fronteira tanba ida ne’e Governu nia desizaun. “Maske iha diverjénsia ka opiniaun la hanesan hosi líder nasionál sira, maibé hakarak ka lakohi F-FDTL tenke ba. Tanba ne’e desizaun Governu nian,” Lere afirma.
Dili, 23 Setembru 2021 – Empreza Pfizer afirma katak vasina ne’ebé sira prodúz hamutuk ho BioNTech hodi kontra Covid-19 ne’e seguru no efetivu atu aplika ba labarik sira ho idade tinan 5 to’o 11. “Rezultadu hosi teste ne’ebé ami halo hatudu baze ne’ebé forte hodi halo pedidu lisensa atu aplika ami-nia vasina ne’e ba labarik ho idade tinan 5 to’o 11, no ami planeia atu halo pedidu ne’e ba Food and Drug Administration (FDA) no mós ajénsia seluk relasiona ho uzu emerjensiál,” Chief Executive Officer (CEO) Pfizer, Albert Bourla afirma, haktuir BBC News ohin (23/9). Parte Pfizer esplika mós katak labarik sira ho idade tinan 5 to’o 11 ne’ebé simu vasina Pfizer iha teste klínika ne’e la hetan efeitu kolaterál ruma ne’ebé todan liu kompara ho efeitu kolaterál ne’ebé ema sira ho idade tinan 16 to’o 25 hetan. Teste ne’e envolve labarik 2.268 ne’ebé sai nu’udar voluntáriu hodi simu vasina Pfizer doze rua ho mikrograma 10 ba kada doze.
Dili, 21 Setembru 2021: Primeiru-Ministru, Taur Matan Ruak fó orientasaun ba Ministru Justisa (MJ) Manuel Cárceres da Costa atu bolu ema ne’ebé aluga Estadu nia sasán maibé la selu, hodi husu sira-nia konsiénsia tanba sira iha devér atu selu. “Sira deve ne’e sira boot-boot sira ne’e, sira ne’ebé kontratu boot-boot sira ne’e mak deve. Ha’u fó ezemplu ba Sr. Primeiru-Ministru, no Sr. Primeiru-Ministru orienta mai ha’u dehan atu bolu sira ne’ebé la selu arendamentu ne’e atu enkontru ho sira para depois husu sira-nia konsiénsia para aluga sasán Estadu nian mós sira iha devér atu selu arendamentu,” dehan MJ hafoin hasoru malu tiha ho Primeiru-Ministru iha tersa (21/9) ne’e iha Palásiu Governu, Dili. MJ mós dehan katak iha tinan ida ne’e reseita hosi arendamentu sira ne’e menus tanba impaktui hosi pandemia no mós ema barak ne’ebé deve hela no la selu. “Ha’u informa ba Sua Exelénsia Primeiru-Ministru katak, reseita hosi arrendamentu iha tinan ida ne’e menus tanba situasaun pandemia ne’e no barak mós deve,” MJ dehan.
Dili, 05 Novembru 2021 - Taxa ezekusaun reál Fundu Covid-19 to’o iha inísiu Fulan Daruak, Trimestre Dahaat, atinje ona millaun $117.7 ka 41% hosi totál orsamentu retifikativu alokadu millaun $287,6. Enkuantu taxa ezekusaun atuál ne’ebé inklui kompromisu no obrigasaun sira, to’o iha inisiu fulan Novembru, atinje ona 48%. Ministériu Finansa relata ohin (05/11) liuhosi nia divulgasaun ofisiál katak, “taxa ezekusaun tuir klasifikasaun ekonómiku, aas liu mak iha kategoria Bens no Servisu ne’ebé mak ezekuta ona millaun $82,9 ka 42% hosi orsamentu alokadu millaun $198.6. Tuir kedas ho Transferénsia Públika ne’ebé mak ezekuta ona millaun $32 ka 42% hosi orsamentu alokadu millaun $76.2. Kapitál Menór ezekuta ona millaun $1.1 ka 26% hosi orsamentu alokadu millaun $4.5. Enkuantu Kapitál Dezenvolvimentu ezekuta ona millaun $1,5 ka 19% husi orsamentu alokadu millaun $8.1”. Progresu ezekusaun reál tuir medida sósiu-ekonómiku: Moratoria Kréditu, ezekuta ona 100% hosi orsamentu alokadu millaun $2; pagamentu ba programa Sesta Bázika, ezekuta ona millaun $63.9 ka 94% hosi orsamentu alokadu millaun $68.1; Apoiu ba Empregu, ezekuta ona millaun $22.6 ka 50% hosi orsamentu alokadu millaun $45.3; Apoiu propinas ba estudante ensinu superiór, ezekuta ona millaun $5.6 ka 40% hosi orsamentu alokadu millaun $14; Mitigasaun no Prevensaun Covid-19 inklui finansiamentu operasaun Sentru Integradu Jestaun Krize, ezekuta ona millaun $17.1 ka 21% hosi orsamentu alokadu millaun $83.2. Pagamentu suplementu remuneratóriu ba traballadór liña-frente ezekuta ona millaun $6.2 ka 12% hosi orsamentu alokadu millaun $51.9. Apoiu Seguransa Alimentár foin mak ezekuta de’it $103,908 ka 1% hosi orsamentu alokadu millaun $12.  Tuir projesaun, Taxa Ezekusaun Reál Fundu Covid-19 to’o iha fulan Dezembru nia rohan (Trimeste Dahaat) sei atinje 66%.
Dili, 23 Setembru 2021 – Governu liuhosi Ministériu Finansa (MF) emite Formuláriu Kompromisu Pagamentu (sigla inglés, CPV) foun ho montante millaun $1.2 atu hodi finansia distribuisaun Sesta Bázika ba reklamante sira iha teritóriu nasionál, la inklui RAEOA, hamutuk ema na’in-25.569 hosi uma-kain hamutuk 5.651. Nune’e, Gabinete MF informa ohin (23/9) katak, parte Ministériu Turizmu, Komérsiu no Indústria (MTCI) selebra tiha ona kontratu ho kompañia lokál haat (4), no tuir planu sei hahú distribuisaun ai-hán Sesta Bázika ba reklamante sira iha loron hirak tuir mai ba munisípiu Ermera, Manufahi, Aileu, Ainaru, Baukau, Likisá, Lautén, Manatutu, Vikeke no Díli. Bazeia ba relatóriu hosi Ministériu Koordenadór ba Asuntu Ekonómiku (MAKE), to’o iha fulan Agostu 2021, benefisíariu sira ne’ebé mak simu ona Sesta Bázika hamutuk ema millaun ida rihun-atus-haat resin hosi totál benefisiáriu hamutuk ema millaun ida rihun-atus-lima.
Ermera, 24 Setembru 2021 – Sekretáriu Estadu Ambiente (SEA) Demetrio de Carvalho hamutuk ho komunidade iha suku Baboe-Leste, postu-administrativu Atsabe, munisípiu Ermera, ohin (24/9) realiza rituál tara-bandu ho objetivu atu bandu komunidade sira sunu rai, oho balada fuik, tesi ai arbiru no seluk tán. Iha fatin hanesan, Demetrio hateten, serimónia kulturál tara-bandu ne’e nu’udar renovasaun ba tara-bandu ne’ebé bei-ala sira halo tiha ona. Serimónia kulturál ida ne’e iha impaktu pozitivu ba komunidade sira liuliu fó valór kulturál ba ema atu respeita malu no ambiente. Serimónia rituál tara-bandu ne’e marka mós prezensa hosi Diretór Nasionál Biodiversidsde Rui Pires, Representante Komandante Polísia Nasionál Timor-Leste (PNTL) Municipiu Ermera, autoridade lokál sira no mós komunidade. 
Dili, 23 Setembru 2021 – Ministériu Agrikultura no Peska (MAP) apoia gazoel tonelada 5.000 hodi fila to’os-na’in sira-nia to’os éktare 500 ho gratuita iha postu administratrivu Same, munisípiu Manufahi. Diretór Servisu Agrikultura Munisípiu Manufahi, Aurélio dos Santos Marques, iha kinta (23/09) ne’e hateten, kombustível tonelada 5.000 ne’e ba faze dahuluk nian hodi fila rai gratuita ba to’os-na’in sira iha suku Betanu, Daisua, Babulu, Letefoho, Holarua, no Tututluro. Servísu agrikultura Manufahi sei kontinua halo pedidu ba MAP atu apoia tán kombustível, hodi kontinua fila grátuita agrikultór sira-nia to’os iha postu-administrativu Same, Fatuberliu no Alas. Tuir Diretór Aurélio katak, tuir loloos prosesu fila rai ne’e hahú iha fulan Outubru maibé tanba kondisaun tratór boot 30 resin iha Manufahi, utilíza de’it tratór 6 tanba maiória kondisaun aat. Hosi tratór 6 ne’ebé daudauk ne’e uza, tratór 2 mak ho kondisaun foun no tratór 4 maske halo ona manutensaun liuhosi programa Covid-19 maibé kondisaun la normál tanba roda inklui ekipamentu sira seluk. Difikuldade seluk mak hanesan, orsamentu limitadu atu troka óleu ba tratór 6 ne’ebé daudauk ne’e uza, tanba kada tratór gasta óleu litru 50 maibé parte servisu agrikultura kontinua buka meiu hodi rezolve.
Dili, 24 Setembru 2021 – Konsellu Ministru hala’o reuniaun ohin (24/9) iha Palásiu Governu, Dili, no deside hodi aprova votu pezár no aprova Rezolusaun ida ne’ebé dekreta lutu nasionál ba Eiz Komandante Forsa Armada Libertasaun Nasionál Timor-Leste (FALINTIL) Ma’Huno Bulerek Karathayano. "Lutu nasionál ne’e iha teritóriu Timor-Leste ba períodu loron tolu, hahú hosi tuku 8:00 loron 25 fulan-Setembru. Durante períodu lutu nasionál, bandeira nasionál sei hasa’e to’o ai-riin klaran de’it (meia haste), iha nasaun laran tomak iha fatin sira ne’ebé mak obrigatóriu tenke uza, inklui iha misaun diplomátika sira," haktuir komunikadu ofisiál hosi Governu. Ma’huno mós nu’dar mós Eiz Sekretáriu Komisaun Diretiva FRETILIN nian no atualmente Primeiru Vise Prezidente Partidu CNRT. Nia moris iha 14 Abríl 1949 no hakotu-iis ohin (24/9) iha HNGV, Dili. Hafoin Eiz Komandante En Xefe FALINTIL Kay Rala Xanana Gusmão hetan kapturasaun, Ma’huno asume hikas pozisaun nu’udar Komandante FALINTIL hahú hosi 20 Novembru 1992 to’o 4 Abril 1993.
RAEOA, 23 Outubru 2021 – Autoridade RAEOA sei harii kapela iha aldeia Noe Ninen, suku Cunha, Pante-Makassar, RAEOA, iha tempu badak nia laran. “Autoridade RAEOA sei harii kapela ho moru hale’u iha tempu badak iha fatin ne'e […]. Intensaun Autoridade RAEOA sei estabele kapela refere hodi dignifika fatin istóriku no sagrada ne’e atu nune'e ita bele hetan matak-malirin ka bensaun no sempre hetan akompañamentu ba ita hosi bei-ala nu’udar kultura ne'ebé iha nanis kedas, promove iha loron ohin no sai fatin turístika iha futuru Oekusi ne'ebé buras liu,” haktuir divulgasaun ofisiál hosi parte Autoridade RAEOA, ohin (23/10). Oras ne’e daudauk komunidade atus-rua resin iha aldeia Noe Ninen hala’o hela servisu hamoos rate no kapela antigu Nunu-Henu tanba hetan impaktu hosi siklone seroja iha 04 Abril liubá, hodi prepara ba loron matebian ne’ebé besik ona. Iha preparasaun ne’e komunidade sira hetan mós apoiu karosa 8 no máskara hosi Autoridade RAEOA atu uza hodi hala’o servisu ho lalais liután.
Dili, 24 Setembru 2021 – Konsellu Ministru aprova alterasaun projetu Dekretu-Lei kona-ba rejime remuneratóriu ba FALINTIL Forsa Defeza Timor-Leste (F-FDTL) no Polísia Nasionál Timor-Leste (PNTL) hodi aumenta ka hasa’e sira-nia saláriu pursentu 5 (5%). Alterasaun ba projetu Dekretu-Lei kona-ba rejime remuneratóriu ba F-FDTL no PNTL ne’e aprezenta rasik hosi Ministru Defeza, Filomeno Paixão, no Ministru Interiór Taur Matan Ruak hamutuk ho nia vise Antonio Armindo, iha Konsellu Ministru nia reuniaun ne’ebé hala’o ohin (24/9) iha Palásiu Governu, Dili. “Projetu (Dekretu-Lei kona-ba rejime remuneratóriu ba F-FDTL) ne’e halo aumentu salariál besik 5% iha postu militár sira hotu-hotu no halo atualizasaun ba suplementu remuneratóriu sira [...] Ho projetu (Dekretu-Lei kona-ba rejime remuneratóriu ba PNTl) ida ne’e halo aumentu remuneratóriu globál sira ho valór 5% hosi remunerasaun baze no halo atualizasaun ba suplementu remuneratóriu sira,” Governu esplika iha komunikadu ofisiál ohin. Governu akresenta, desizaun ida ne’e ho objetivu atu kria kondisaun salariál ida tuir modernizasaun no profisionalizasaun hosi parte rua, no atu estimula parte rua sira-nia kumprimentu ba misaun, dignifika no hasa’e profisaun.
Dili, 25 Setembru 2021 – Koordenadór merkadu Taibesi, António Manuel de Araújo hateten katak komunidade iha merkadu Taibesi, Dili, barak mak soe lixu arbiru iha merkadu laran no la tau iha nia fatin própriu tanba laiha konsiénsia. “Ita haree vendedór sira halo negósiu iha merkadu ita sempre fó avizu katak lixu sira ne’e tau iha nia fatin depois kareta mak mai foti lixu sira ne’e. Maibé ita haree iha ne’e, vendedór sira ne’e barak laiha konsiénsia, entaun ita tenke kontrola hela de’it, fó avizu hela de’it ba sira. Ida ne’e ha’u hanoin fila ba ida-idak nia konsiénsia,” Koordenadór António Manuel informa ba Timor News iha sábadu (25/9) ne’e iha merkadu Taibesi, Dili. António Manuel esplika katak seidauk iha sansaun ruma ne’ebé aplika iha merkadu Taibesi ba sira ne’ebé soe lixu arbiru. Maibé nia kontinua husu ba komunidade sira iha merkadu Taibesi atu labele soe fo’er arbiru atu mantéin ambiente moos no saudável.
Dili, 04 Outubru 2021 – Ministériu Obras Públika (MOP) nia Diresaun Jerál Abitasaun no Urbanizmu (sigla portugés DGHU), liuhosi ekipa Diresaun Nasionál Urbanizmu (DNU) no Diresaun Nasionál Edifikasaun (DNE), ohin (04/10), tún direita ba terenu hodi halo inspesaun konjunta no fó karta notifikasaun ba Xineza ne’ebé halo konstrusaun ba edifísiu komérsiu ka loja nian iha área Mascarinhas, Dili, sein hetan lisensa ruma. “Objetivu hosi kontrola konstrusaun refere mak, fó karta notifikasaun kona-ba konstrusaun ba atividade negósiu/komérsiu ne’ebé laiha lisensa konstrusaun,” DGHU relata. Aléin hosi ne’e, ekipa mós sensibiliza informasaun ba konstruidór sira hodi konstrui edifísiu loja nian ne’e tuir padraun iha área ne’ebé konsidera hanesan domíniu públiku.
Manufahi, 06 Outubru 2021 – Vise Ministra Solidariedade Sosiál no Inkluzaun (MSSI) Signi Verdiál hateten katak tempu badak Governu sei halo konstrusaun ba ponte mota Karau-Ulun no Mota-Sohin ne’ebé difikulta populasaun sira-nia viajen. Vise Ministra hato’o asuntu ne’e nu’udar resposta ba preokupasaun ne’ebé populasaun sira hato’o relasiona ho ponte rua ne’e, wainhira Vise Ministra ho nia ekipa ba halo kampaña vasinasaun kontra Covid-19, iha tersa (05/10) no kuarta (06/10) ne’e, iha Fatuberliu, munisípiu Manufahi. Víse ministra Signi Verdiál akresenta, planu konstrusaun ba ponte rua iha mota sohin no mota kara-ulun ne’e tama ona iha faze tenderizasaun, no iha tempu badak sei halo konstrusaun. Iha mós preokupasaun kona-ba estrada ne’ebé nia ligasaun entre postu-administrativu Turiskai no Alas, nune’e, Governante ne’e dehan, tinan ida ne’e Governu sei hahú halo mós konstrusaun ba estrada refere.
Dili, 07 Outubru 2021 – Eiz Prezidente Repúblika Timor-Leste, José Ramos-Horta, informa katak, nia lori produtu kafé Timor tama ba Santa Sé hodi entrega ba Papa Francisco. Horta esplika, iha kuarta (06/10) dadeer nia hala’o reuniaun formál ho Papa Francisco no hafoin reuniaun remata, Eiz Prezidente Repúblika aprezenta kafé Timor ba Líder Igreja Katólika ne’e nu’udar jestu diplomasia ida. “Ha’u atan sarani hateten liafuan ruma ba Ita Katóliku sira-nia Aman Boot ho lian Español: Santu Padre, nu’udar ema hosi Argentina Amu Santu hemu karik kafé dadeer-dadeer, Amu Santu tenke hemu de’it Kafé Timor ke DI’AK liu iha mundu... di’ak liu Kafé Brasil di’ak liu kafé Kolombia!; Amo Papa hatán nune’e: Kafé Timor-Leste di’ak liu Kafé Costa Rica? Di'ak Liu! Amu Santu. Kafé Timor di’ak liu Kafé hotu-hotu iha Mundu!; Amu Papa Francisco hamanasa no ha’u aumenta tán liafuan ruma tuir mai ne’e: Amu Santu... Ha’u bele fahe informasaun ba Povu Timor ke Santu Padre hemu de’it KAFÉ TIMOR?; Amo Santu hatán ho fuan, hamanasa: Bele!,” Horta konversa ho Papa Francisco, tuir nia divulgasaun ofisiál ohin (07/10). Hafoin konversa, Ramos-Horta entrega kedas kafé Timor ba Papa Francisco, no oferese mós ba membru Júri sira ba Prémiu Fraternidade Humana, ne’ebé inklui mós Ramos-Horta. “Ha’u haree Kardeal lubuk ida hamriik besik Amu Papa haree ha’u intrega kafé ba Amu Papa sira kabeen suli... Kardeal sira n’e mós sei hemu de’it Kafé Timor,” Horta dehan. Ramos-Horta sai hosi Timor-Leste hodi ba Roma iha 04 Outubru 2021 liubá ho aviaun espesiál hafoin besik tinan rua ona nia la halo viajen ba rai-li’ur, no sei fila hikas mai Timor-Leste iha 14 Outubru.
Dili, 23 Outubru 2021 – Governu liuhosi Ministériu Administrasaun Estatál (MAE), Diresaun Jerál Dezenvolvimentu Rurál, deside ona katak sei la marka tán ona liafuan ‘Uma Kbiit-Laek’ iha uma sira ne’ebé konstrui ba ema kbiit-laek sira iha kada suku. “Ministériu Administrasaun Estatál (MAE) liuhosi Diresaun Jerál Dezenvolvimentu Rurál deside ona ba oin sei la marka ‘Uma Kbiit-Laek’ iha Programa VIII Governu Harii Uma Dignu no Seguru ba Povu,” Governu informa iha nia divulgasaun ofisial ohin (23/10). Parte Governu esplika katak desizaun ida ne’e nia objetivu mak atu komplementa prinsípiu ida hosi prinsípiu Boa Governasaun partisipasaun ativu ema hotu-hotu nian liuhosi aspirasaun ba desizaun públika. “Nu'udar programa foun laiha desizaun ida mak absoluta tanba ne'e sujestaun ema hotu-hotu nian ba liafuan marka iha didin-lolon Uma Kbiít-Laek ne'ebé foin inagura! Ami deside liuhosi desizaun tékniku ho integradu no orientadu uniforma ba terenu liuhosi ekipa munisípiu, postu no ekipa implementadór programa kada suku sira ho uniforma ba oin sei la inklui iha dezeñu/LA MARKA,” parte Diresaun Jerál Dezenvolvimentu Rurál esplika.
Dili, 25 Setembru 2021 – Polísia Nasionál Timor-Leste (PNTL) liuhosi patrullamentu konjunta entre Kompañia Operasaun Espesiál (sigla portugés, COE), Batallau Órden Públika (BOP) no Unidade Patrullamentu Fronteira (UPF) ne’ebé destaka iha postu Memo, Bobonaru, kaptura suspeitu na’in-3 iha sábadu (25/9) ne’, iha área mota Soilo ne’ebé baliza entre suku Tapo Memo no suku Saburai, Maliana, tanba tenta hakat liu fronteira ho ilegál ho intensaun atu ba na’ok karau iha Atambua, Indonézia. “Identifika suspeitu na’in-8 ne’ebé deskonfia na’ok karau iha Atambua, Indonézia, hodi lori mai Timor-Leste, no konsege kaptura na’in-3 inklui evidénsia hanesan karau tali ne’ebé uza hodi lasu karau [...] enkuantu na’in-5 seluk konsege halai,” Komandante Unidade Espesiál Polísia (UEP) Superintendentexefe Polísia Orlando Gomes informa via telefone. Nia akresenta katak sira na’in-3 ne’ebé kaptura ne’e entrega ona ba Komandu PNTL Bobonaru, no sira sei kumpri uluk kuarentena hafoin prosesa hikas tuir lei ba prosesu kriminál ne’ebé vigora iha Timor-Leste.
Dili, 25 Outubru 2021 – Rezultadu persentajen provizóriu hosi ema ne’ebé simu ona vasina kontra Covid-19 pelumenus doze dahuluk iha munisípiu Kovalima no Vikeke atinje ona 86% nu’udar munisípiu ne’ebé ninia populasaun ho idade tinan 18 ba leten maioria simu ona vasina doze dahuluk, enkuantu Ermera nu’udar munisípiu ne’ebé persentajen populasaun ho idade tinan 18 ba leten simu ona vasina doze dahuluk ki’ik liu mak 52%. “52% populasaun ho tinan 18 ba leten iha Ermera simu ona pelumenus doze dahuluk vasina Covid-19,” Governu relata ohin (25/10). Maske Primeiru-Ministru, Taur Matan Ruak iha semana rua liubá tún direita hodi ba halo kampaña vasinasaun iha munisípiu Ermera maibé oras ne’e seidauk hatudu rezultadu persentajen hosi aplikasaun vasina doze dahuluk ne’ebé boot ho lalais iha Ermera. Hafoin Ermera, persentajen aplikasaun vasina kontra Covid-19 doze dahuluk ne’ebé ki’ik liu tuir kedas mak Ainaru ho 53%, no Likisá ho Bobonaru 56%.
Dili, 05 Novembru 2021: Administradora postu-administrativu Na’in-Feto, Herminia Martins, husu ba Governu atu rezolve nesesidade bee-moos ne’ebé oras ne’e susar tebes ba ninia populasaun sira atu asesu. “Iha ne’e suku neen, aldeia 38, ne’ebé mak la hetan bee-moos hahú hosi Fevereiru 2021 to’o agora besik tinan ida ona la asesu bee-moos ho di’ak. […] Balu bee iha maibé la sufisiente,” Herminia hato’o ba jornalista Timor News, ohin (05/11), iha nia knaar-fatin, Na’in-Feto, Dili. Herminia akresenta katak, sira halo ona observasaun no identifika katak maioria aldeia sira la hetan bee-moos ho sufisiente, nune’e, populasaun iha postu refere presiza tebes Governu ninia atensaun hodi hakmaan sira-nia susar liuliu liga ho bee-moos.
Dili, 25 Outubru 2021 – Prezidente Repúblika (PR), Francisco Guterres Lú Olo sei haruka pedidu ba Parlamentu Nasionál (PN) hodi fó autorizasaun ba nia atu bele kontinua dekreta Estadu Emerjénsia (EE) ba dala-19 ba loron tolunulu tán tuir pedidu hosi Governu. Prezidente Repúblika deside atu haruka pedidu ba PN hafoin hetan tiha rekomendasaun hosi Konsellu Estadu (KE) no Konsellu Superiór Defeza no Seguransa (KSDS) wainhira hala’o reuniaun ohin (25/10) iha Palásiu Prezidensiál, Dili. “Konsellu Superiór Defeza no Seguransa no Konsellu Estadu rekomenda ba Prezidente atu hato’o pedidu estensaun Estadu Emerjénsia ba iha Parlamentu Nasionál hodi hetan autorizasaun. Estensaun Estadu Emerjénsia nafatin. Nia medidas depende ba dezenvolvimentu ne’ebé mak iha,” Xefe Casa Civíl Francisco Maria de Vasconcelos hateten hafoin reuniaun refere remata. Implementasaun EE ba dala-18 nian sei remata iha tuku 23:59, iha 29 Outubru 2021, enkuantu renovasaun EE ba dala-19 ba loron 30 tán sei hahú hosi tuku 00.00, loron 30 Outubru 2021, no termina iha tuku 23:59 iha 29 Novembru 2021.
Dili,  27 Setembru 2021 – Prezidente Repúblika, Francisco Guterres Lú Olo husu Parlamentu Nasionál (PN) nia autorizasaun atu hodi dekreta renovasaun Estadu Emerjénsia (EE) ba dala-18 ba loron tolunulu tán tuir pedidu hosi Governu. “Reuniaun Konsellu Estadu (KE) no Konsellu Superiór Defeza no Seguransa (KSDS), ne’ebé realiza ohin no prezide hosi Prezidente Repúblika ne’e konsidera razaun Governu hodi husu estensaun ba Estadu Emerjénsia tanba haree risku importasaun, transmisaun no propagasaun virus ARS-CoV-2 iha teritóriu nasionál. Nune’e orgaun konsultativu rua ba Xefe Estadu ne’e deside husu Prezidente (Repúblika) atu husu ba Parlamentu Nasionál atu renova Estadu Emerjénsia ba dala-18. […] Tanba ho Estadu Emerjénsia ne’e mak Estadu bele limita direitu sidadaun sira nian,” afirma Asesór Polítiku Prezidente Repúblika, Gregório de Sousa ba imprensa iha Palásiu Prezidensiál, ohin (27/9), hafoin enkontru entre Prezidente Repúblika ho KE no KSDS remata. Nune’e, nia akresenta, aban dadeer-saan PN sei halo ona diskusaun kona-ba Prezidente Repúblika nia pedidu refere.
Indonézia, 25 Outubru 2021 – Prezidente Repúblika Indonézia, Joko Widodo fó posse ba Indonézia nia Embaixadór na’in-17 ba nasaun 33, ohin (25/10), iha Jakarta, Indonézia, inklui Okto Dorinus Manik ne’ebé simu mós posse nu’udar Embaixadór foun Indonézia nian ba Timor-Leste, haktuir CNN Indonesia. Okto Dorinus sei sai nu’udar Embaixadór foun Indonézia nian iha Timor-Leste hodi troka Sahat Sitorus ne’ebé molok ne’e hala’o misaun diplomátika iha Timor-Leste maibé ninia mandatu nu’udar Embaixadór remata ona iha fulan ida ne’e. Enkuantu Timor-Leste nia Embaixadór foun ba Indonézia, Filomeno Alixo da Cruz, ohin (25/10), entrega ona karta kredensiál ba Prezidente Repúblika Indonézia Joko Widodo, iha Jakarta, Indonézia.
Manufahi, 27 Setembru 2021 – Prezidente Komisaun Reguladora Arte Marsiál (KRAM) Adriano Corte-Real informa katak idozu na’in-10 mate iha suku Holaru, postu-administrativu Same, munisípiu Manufahi, iha fulan Setembru 2021 nia laran, no sira hatudu sintoma isin-manas no dada iis araska. Nia informa asuntu ida ne’e ohin (27/9) wainhira partisipa iha enkontru koordenasaun ho autoridade munisípiu Manufahi, kona-ba aprezentasaun mikro planu ba kampaña nasion’al vasinasaun Covid-19, iha Administrasaun Manufahi. Adriano hateten katak, hanesan veteranu nia prontu koopera hodi mobiliza komunidade sira ba hetan vasina kontra Covid-19, tanba iha suku Holarua ferik-katuas terseira idade na’in-10 resin mak mate iha Setembru nia laran, hatudu sintoma hanesan isin-manas, dada iis araska, no maioria la hetan vasinasaun. Situasaun ne’e mosu tanba ferik-katuas sira atu ba simu vasina maibé ema balu empede. Administradór Manufahi Arantes Isaac Sarmento relata katak, komunidade sira ne’ebé daudauk ne’e mate iha área munisípiu Manufahi, seidauk hatene loloos tanba saida, maibé kuandu haree didi’ak hatudu sintoma hanesan isin-manas no dada-iis araska, nune’e, komisaun task-force halo ona esforsu hodi lori ekipa saúde direitamente ba suku atu halo vasinasaun ba komunidade sira. Iha fatin hanesan, Diretór Nasionál Saúde Públiku, Carlitos Correia Freitas, ne’ebé reprezenta Ministra Saúde hateten, maske númeru kazu positivu iha Timor-Leste hahú tún, maibé tenke kuidadu-an nafatin tanba munisípiu barak relata ba Ministériu Saúde katak, komunidade terseira idade sira mate nab-naban. Nia akresenta, Foin lalais ne’e ekipa Ministériu Saúde halo ona audit ba komunidade na’in-50 resin mate iha postu-administrativu Kelikai, munisípiu Baukau, no iha tempu badak ekipa ne’e sei desloka ba munisípiu Manatutu no Kovalima, tanba sidadaun barak mak mate maske la hatudu sintoma ne’ebé klaru, maibé barak hatudu sintoma isin-manas, dada iis araska, presiza duni halo investigasaun inklui iha munisípiu sira seluk.
Dili, 25 Outubru 2021 – Organizasaun Internasionál ba Migrasaun (sigla inglés, IOM) iha Timor-Leste, iha segunda (25/10) ne’e, iha otél Novo Turismo, Dili, entrega apoiu mákina ‘Verifier Travel Document and Bearer (TD&B)’ ba Ministériu Interiór (MI) atu uza hodi verifika dokumentu falsu no fraude sira iha servisu fronteiriza no migratóriu ninian. “Previléjiu tebes, lori Ministru Interiór no Primeiru Ministru nia naran hato’o bein-vindu agradesementu ba ita hotu ohin mai iha ne’e. […] Ho ita hotu nia esforsu hamutuk hodi mellora no moderniza Servisu Migrasaun, liuhosi kooperasaun trilaterál entre IOM, Governu Austrália no Timor-Leste espesialmente ba Servisu Migrasaun nu’udar benefisiáriu prinsipál ba eventu ida ohin,” dehan Vise Ministru Interiór Antonio Armindo, hafoin simu direita tiha mákina refere hosi parte IOM. Xefe Misaun IOM iha Timor-Leste, Ihma Shareef, hateten katak instalasaun mákina Verifier TD&B ne’e atu hatán di’ak liután ba dezafiu sira liuliu fraude dokumentu viajen no identidade, bazeia ba análize trends rejionál no nasionál, atu dezenvolve resposta jestaun fronteira operasionál bazeia ba intelijénsia. Ihma esplika, makina Verifier TD&B ne’e mós sei halo inspesaun automátika nune’e bele ajuda Interpol no ofisiál migrasaun sira-nia servisu iha pontu entrada, hodi halo ezaminasaun ba dokumentu no verifikasaun identidade ne’ebé grava iha sistema.
Dili, 19 Setembru 2021 – Ministériu Saúde (MS) Timor-Leste liuhosi Sentru Integradu Jestaun Krize (SIJK) kontinua apela ba populasaun sira iha Timor-Leste katak tenke ba sentru saúde ka ospitál wainhira sente sintoma Covid-19 hanesan isin-manas no mós sintoma seluk tán. “Apela ba populasaun iha Dili laran no mós iha munisípiu sira seluk, atu aprezenta-an iha fasilidade saúde (sentru saúde ka ospitál) ne’ebé besik, wainhira sente isin-manas, kakorok moras, inus-been, ka me’ar, hodi bele hetan atendimentu hosi profisionál saúde sira. Wainhira sedu liu hatene sé vírus ne’e kona ita ka lae, di’ak liu,” MS apela liuhosi komunikadu imprensa ne’ebé Timor News asesu ohin (19/9). MS mós husu atu populasaun sira kontinua respeita no kumpri regra prevensaun Covid-19 ne’ebé Governu hatuur ona hodi prevene transmisaun Covid-19. “Regra sira ne’e mak hanesan ita hotu hatene ona mak, Uza máskara, fase liman beibeik ho sabaun ka uza dezinfetante ruma, evita kose liman ba matan, inus ho ibun, wainhira kumprimenta malu la presiza kaer liman, bensa-liman, re’i-malu ka haku’ak malu, evita halibur malu barak, hamriik ka túr dook hosi ema seluk mínimu metru ida ho balu,” esplika iha komunikadu refere.
Dili, 27 Setembru 2021 – Ministériu Turizmu, Komérsiu no Indústria (sigla portugés, MTCI) liuhosi Diresaun Nasionál Empreendedorizmu ba Atividade Turístiku, iha domingu (26/9) ne’e iha Lesidere, Dili, organiza atividade kompetisaun pintura hodi promove joven sira-nia talentu, no ho objetivu atu komemora mós loron mundiál Turizmu ne’ebé sempre komemora kada tinan iha 27 Setembru. “Joven sira durante ne’e iha talentu, maibé ita seidauk tau prioridade, tanba ne’e liuhosi atividade sira ne’e, nune’e sira bele kontinua sira-nia atividade, Ministériu Turizmu, Komérsiu & Indústria, fó apoiu ba joven sira hodi bele insentiva sira-nia atividade, nune’e sira bele kontinua hatudu kreatividade ne’ebé mak sira iha,” informa Diretór Nasionál Empreendedorizmu ba Atividade Turístiku Júlio Ximenes Ribeiro, iha Sentru Informasaun Turístiku, Lisidere. Tema Nasional ba kamoemorasaun loron Mundial Turizmu tinan ne’e maka ‘promove marka turizmu liu husi pintura’. Iha atividade pintura ne’e, partisipa hosi grupu 10, kompostu hosi Gembel, Arte Furak, Arte Uma Lalatak, Mafima Arte no seluk tán. Enkuantu prémiu ba kompetisaun pintura ne’e, ba primeiru lugár hetan $3000, segundu lugár $2.200 no terseiru lugár $1.500.
Kovalima, 24 Setembru 2021 - Ministériu Agríkultura no Peska (MAP) liuhosi Diresaun Nasionál Estensaun Agríkola (DNEA), Departamentu Formasaun no Kapasitasaun Estensaun Agrikola, iha sexta (24/9) ne’e, realiza Eskola Kampu Agrikultór hodi halo lansamentu ba ‘Kuda Hare Tuir Sistema Prátika Agríkultura Di’ak (PAD) Uza Adubus Orgániku Nasa, iha aldeia Oebaba SP II, suku Raimea, postu-administrativu Zumalai, munisípiu Kovalima. Iha okaziaun ne’e, Xefe Departamentu Formasaun no Kapasitasaun Estensaun Agríkola, Rui Pereira, hateten katak objetivu hosi atividade refere mak atu kapasita agrikultór sira hodi komprende oinsá kuda hare ho sistema PAD ninia lala’ok utiliza adubus Poc Nasa. Nia mós husu ba agrikultór sira ne’ebé la envolve iha grupu atu bele aprende tutan fali hosi sira ne’ebé mak implementa ona aktividade ida ne’e. Koordenadór Estensionista Zumalai David da Cruz haktuir katak, atividade ne’e hala’o iha fulan Setembru nia laran, grupu sira hahú prepara rai, selesaun fini, oinsá aplika adubus orgánika Poc Nasa no kapasitasaun ba grupu agrikultór sira no ikus liu mak preparasaun fali ba eskola kampu kona-ba oinsá kuda hare tuir sistema PAD. “Atividade eskola kampu ida ne’e importante tebes ba ita-nia grupu agrikultór sira liuliu ba grupu ne’ebé mak aplika ona adubus Poc Nasa. Hakarak rekomenda nafatin ba iha Departementu Formasaun no Kapasitasaun Estensaun Agrikola, atu kapasita nafatin ita-nia agrikultór atu bele komprende di’ak liután saida mak adubus Poc Nasa no PAD,” David dehan.
Dili, 05 Novembru 2021 – Komunidade iha munisípiu Dili kontinua soe fo’er arbiru iha fatin públiku sira, no ida ne’e halo ambiente la saudável tanba lori iis ne’ebé la konfortável ba komunidade rasik, inklui hatudu imajen la di’ak. Jornalista Timor News, iha sexta (05/11) ne’e husu Administradora postu-administrativu Na’in-Feto, Herminia Martins, ninia opiniaun, no nia hateten katak komunidade iha postu-administrativu Na’in-Feto mós barak mak laiha konsiénsia tanba nia parte observa ona, sira kontinua soe fo’er arbiru no la kuida ambiente. “Laiha konsiénsia komunidade ninian, ekipa hamoos tui-tuir fatin sira ho moos, pois sira soe fali fo’er arbiru nafatin,” Herminia dehan iha nia knaar-fatin, Na’in-Feto, Dili. Tanba ne’e nia husu ba Governu atu halo sosializasaun ativu liután nune’e bele loke komunidade sira-nia konsiénsia hodi kuida no respeita ambiente. “Husu ba Governu atu tún mai observa no halo mós sosializasaun ba komunidade sira para estima ambiente ho didi’ak,” nia akresenta.
Dili, 26 Setembru 2021 – Abril Xavier Quintão nu’udar estudante universitáriu ida, fahe nia tempu ba eskola no mós ba atividade fila-liman. Loro-loron Abril fa’an modo hafoin fila hosi eskola hodi hetan rasik osan atu sustenta nesesidade bázika sira. “Ha’u jere tempu ba eskola no fa’an modo iha oras ne’ebé mak ha’u iha aula eskola ha’u sei taka tiha modo, ha’u sei ba tuir aula. Ha’u fila hosi eskola ha’u kontinua fa’an modo hanesan baibain […] Osan sira ne’ebé ha’u hetan hosi fa’an modo ne’e osan sira ne’e ha’u rai hela hodi uza ba ha’u-nia presiza loro-loron nian no balu ha’u uza hodi ba eskola,” Estudante Universidade da Paz (UNPAZ) ho semeste VIII ne’e informa ba Timor News ohin (26/9) via telefone. Aléin hosi fa’an modo, Abril mós aproveita buka osan iha situasaun períodu Konfinamentu Obrigatóriu foin daudauk ne’e liuhosi halo ‘ojek’ ho nia motor tanba haree katak transporte públiku sira la movimenta hotu iha Dili. Nia husu ba foinsa’e sira atu labele sente moe hodi hala’o rasik atividade ruma ne’ebé bele tulun atu hetan osan sustentável ba nesesidade bázika. “Ita moe ho atividade sira ne’e ita la manán buat ida,” nia dehan.
Dili, 27 Setembru 2021 – Eskola Sekundária Jerál 4 de Setembro ne’ebé lokaliza iha Balide, Dili, ho totál estudante ativu hamutuk na’in-4.115 preokupa ho muru laiha ne’ebé fó impaktu ba estudante sira hodi tama-sai arbiru no difikulta profesór sira atu kontrola. “Iha ne’e problema ne’ebé eskola hasoru ne’e mak iha relasaun de’it ho muru eskola nian laiha, tanba ne’e mak profesór sira atu kontrola estudante sira ho máximu para oinsá labele sai ba li’ur, oinsá atu bele iha de’it laran ne’e mak sente araska uitoan tanba muru kotuk laiha,” Diretór Eskola Sekundária Jerál 4 de Setembro, Sergio Alfredo da Cruz, hato’o preokupasaun ne’e ba jornalista Timor News, ohin (27/9), iha nia knaar fatin, Balide. Diretór Sergio dehan katak molok ne’e nia hato’o ona problema refere ba Ministériu Edukasaun, Juventude no Desportu, maibé to’o oras ne’e seidauk hatene wainhira mak atu tulun halo muru. “Husu ba Governu atu oinsá ajuda de’it eskola 4 de Setembru ne’e nia muru para nune’e iha tempu inundasaun karik laiha problema kona-ba muru eskola nian, no estudante sira karik tama eskola ami fásil kontrola sira atu uza máskara no fase-liman liuhosi portaun selae estudante sira liu fali hosi kotuk ita la hatene sira vasina ona ka seidauk, fase-liman ona ka seidauk, uza máskara ka lae,” nia dehan. Kona-ba edifísiu, eskola ne’e iha sala aula hamutuk 26 de’it, tanba ne’e mak estudante ho totál na’in-4.115 ne’e fahe ba turnu rua mak dadeer-saan no loro-kraik, no kada sala aula akumula estudante 70 resin.
Dili, 27 Setembru 2021 – Prezidente Repúblika, Francisco Guterres Lú Olo, liuhosi Dekretu Prezidente Repúblika, númeru 80/2021, 27 Setembru, dekreta Estadu fó onra fúnebre no hakoi António João Gomes da Costa ‘Ma’Huno Bulerek Karatayano’ iha semitériu espesiál, iha Jardim dos Herois da Pátria iha Metinaru, Dili. “Haree ba kontribuisaun ba Luta Libertasaun Pátria, Konsellu Kombatente Libertasaun Nasionál (sigla portugés, CCLN) autoriza António João Gomes da Costa ‘Ma’Huno Bulerek Karatayano’ iha direitu atu hetan onra fúnebre no hakoi iha semitériu espesiál iha ‘Jardim dos Herois da Pátria’ Metinaru, nu’udar Kombatente Libertasaun Nasionál,” temi iha divulgasaun ofisiál hosi Prezidénsia Repúblika ohin (27/9). Ma’Huno Bulerek Karatayano nia kontribuisaun iha luta libertasaun Pátria, nu’udar Fundadór ASDT, membru Komité Sentrál FRETILIN, Xefe Konsellu Polítiku Militár Frente Armada, Sekretáriu Komisaun Diretiva FRETILIN, Komanante FALINTIL, Sekretáriu Rejiaun 3, líder ida ne’ebé inspira no besik tebes ba foinsa’e klandestinu sira iha vila laran, iha Timor-Leste no iha Indonézia. Ma’Huno Bulerek Karatayano moris iha 14 Abril 1949. Iha 24 Setembru 2021 nia iis kotu iha Ospitál Nasionál Guido Valadares (sigla portugés, HNGV) tanba moras stroke.
Ainaru, 01 Outubru 2021 – Ministériu Turizmu, Komérsiu no Indústria (sigla portugés, MTCI), liuhosi Diresaun Nasionál Komérsiu Internu (sigla portugés, DNCI) realiza programa Bazar-Baratu iha postu-administrativu Hatubuiliku, munisípiu Ainaru, ho objetivu hodi komemora loron Peregrinasaun Na’in-Feto Ramelau ne’ebé sei selebra iha 08 Outubru 2021. “Atividade ida ne’e sei hala’o durante loron 6, hahú hosi 01 to’o 06 (Outubru 2021),” MTCI informa. Objetivu seluk hosi pograma ida ne’e mak atu fasilita komunidade sira iha área refere hodi bele asesu ba sasán nesesidade bázika ho folin ida ne’ebé baratu. Programa refere hetan abertura hosi Diretór Jerál Komérsiu, Cosme da Silva, no hetan mós partisipasaun hosi ekipa balu hosi MTCI, autoridade lokál, kompañia balu, no grupu produtór sira iha Hatubuiliku rasik.
Dili, 04 Outubru 2021 – Espoza Prezidente Repúblika (PR) Cidália Lopes Nobre Mouzinho Guterres enkoraja nafatin feto timoroan sira atu utiliza informasaun sira iha mídia online ho pozitivu hodi kuida no respeita-an rasik. “Ba labarik feto sira, ha’u kontinua enkoraja ita-boot sira atu sai ajente ba mudansa ne’ebé mak pozitivu atu utiliza mídia online nia informasaun hodi kuida no respeita imi nia an, kuidadu ho informasaun aat ka falsa ne’ebé iha mídia online, ta’es didi’ak molok atu aplika ka halo tuir,” dehan Espoza PR iha nia diskursu wainhira partisipa iha eventu ida ne’ebé hala’o ohin (04/10) iha Komoro, Dili, hodi selebra loron mundiál ba Labarik Feto ne’ebé sei monu iha 11 Outubru. Ba inan ho aman hotu, Cidália mós husu atu hakbesik-an ba oan sira, akompaña sira, esplika ba sira hodi nune’e sira bele identifika, deside ho di’ak liután saida mak di’ak no saida mak la di’ak, nune’e bele utiliza hodi hariku sira-nia koñesimentu.
Dili, 28 Setembru 2021 – Líder máximu Sekretaria Estadu Formasaun Profisionál no Empregu (SEFOPE) Alarico de Rosário ho nia ekipa hala’o enkontru ho Embaixadór Uniaun Europeia (UE) iha Timor-Leste Andrew Jacob, ohin (28/9) iha edifísiu SEFOPE, Dili, ho objetivu hodi diskute kona-ba atu estabelese kooperasaun nune’e bele servisu hamutuk ho UE iha futuru liga ba área formasaun. “Ohin ami ko’alia hamutuk kona-ba kooperasaun servisu entre SEFOPE ho Uniaun Europeia iha futuru, liuliu relasiona ho área formasaun no grupu auto-empregu sira ne’ebé durante ne’e SEFOPE fó ona apoiu,’’ dehan Alarico hafoin remata enkontru. Governante ne’e mós afirma, iha enkontru refere UE komprimetidu atu servisu hamutuk ho SEFOPE nia parte liuliu relasiona ho formasaun iha área agrikultura, tanba ne’e sei identifika sentru formasaun sira ne’ebé fó formasaun ba joven sira iha área agrikultura nune’e sira bele fó apoiu. “SEFOPE mós iha komitmentu boot tebes atu servisu hamutuk ho Uiaun Europeia hodi sai hanesan parseiru di’ak ida, atu bele kapasita ita-nia juventude sira-nia kapasidade liuhosi formasaun ba área agrikultura ninian,” dehan Alarico.
Aileu, 27 Setembru 2021 – Governu liuhosi Ministru Obras Públika (MOP) Salvador dos Reis Pires, akompaña hosi Embaixadór Austrália iha Timor-Leste, Peter Roberts, ofisialmente lansa Programa Suporta Estrada Rurál ba Dezenvolvimentu ka ‘Roads for Development Suport Program (R4D-SP) Bridging Phase’, no selebra mós asinatura aseitasaun kontratu ho empreza vensedór sira ba projetu melloramentu estrada rurál hamutuk 26 ne’ebé kompostu hosi projetu 6 iha munisípiu Aileu no 20 iha Likisá. “Ohin ha’u ho Sr. Embaixadór Peter Roberts mai através programa R4D nian ami mai lansa eventu rua, ida mak asina R4D-SP Bridging Phase ka akordu aranjamentu subsísiu ne’ebé mak dezde uluk kedas komesa 2012 no ita hakarak halo expansaun tán to’o 2022, no Governu Austrália tau ona dólar Austrália millaun 65 para fó asisténsia ba Ministériu Obras Públika atu halo planu no mós dezeñu liuliu ba estrada rurál sira. […] Ohin ita mai asina aseitasaun kontratu depois-de tenderizasaun aprovizionamentu ita la’o ba obra sira estrada rurál iha munisípiu Aileu no mós Likisá, munisípiu Aileu nian 6, Likisá nian 20 ne’ebé ba manutensaun rutina no periódika,” MOP informa ba jornalista sira hafoin lansamentu no asinatura aseitasaun ho empreza lokál sira hosi munisípiu Aileu no Likisá, iha segunda (27/9) ne’e, iha Aileu. Iha fatin hanesan, Embaixadór Austrália iha Timor-Leste, Peter Roberts, sente kontente relasiona ho lansamentu no asinatura aseitasaun kontratu ho empreza lokál sira tanba liuhosi programa estrada rurál ne’e bele fasilita komunidade iha área rurál bele asesu ba merkadu, asesu ba saúde no edukasaun. “Austrália kontribui programa ne’e tanba estrada rurál iha Timor-Leste importante duni ba komunidade iha área rurál atu asesu ba servisu saúde, asesu ba edukasaun, asesu ba merkadu,” dehan Peter Roberts. Enkuantu Administradór Munisípiu Aileu Abel da Conceição husu ba kompañia kontratór sira atu hala’o konstrusaun ba projetu hirak ne’e ho kualidade nune’e bele fasilita komunidade sira iha área rurál ba tempu naruk.
Dili, 28 Setembru 2021 – Parlamentu Nasionál (PN) hala’o diskusaun relasiona ho pedidu hosi Prezidente Repúblika, Francisco Guterres Lú Olo kona-ba atu renova Estadu Emerjénsia (EE) ba dala-18, no autoriza ona Prezidente Repúblika atu deklara renovasaun EE ba loron 30 tán ne’ebé sei hahú vigora iha 30 Setembru no remata iha 29 Outubru 2021. Komunikadu ofisiál hosi Governu haktuir, autorizasaun ne’e PN fó liuhosi votasaun hafoin diskute tiha pedidu refere ohin (28/9) iha PN, ne’ebé ikus mai hamosu rezultadu votu áfavór 39, abstensaun 8, no kontra 0, hosi deputadu ne’ebé marka prezensa hamutuk na’in-47. Kona-ba medida ezekusaun EE ba dala-18 ne’e, Governu esplika, Konsellu Ministru sei deside no aprova wainhira Prezidente Repúblika dekreta ona renovasaun EE ne’e.
Oekusi, 28 Setembru 2021 – Vise Ministru Interiór, António Armindo akompaña hosi Segundu Komandante Jerál Polísia Nasionál Timor-Leste (PNTL), Komisáriu Polísia, Mateus Fernandes, Komandante Timor-Leste Police Development Program (TLPDP), Darren Booy no nia tékniku sira, hasoru malu ho autoridade lokál, lia-na’in no komunidade sira hodi indika fatin ba konstrusaun postu foun Unidade Patrullamentu Fronteira (UPF) nian iha aldeia Noke, suku Naimeko, sub rejiaun Pante Makasar, ne’ebé sei lori dezenvolvimentu hanesan estrada, bee-moos no eletrisidade ba komunidade iha suku refere. “Planu Governu nian liuhosi ita-nia Sua Eselénsia Primeiru-Ministru, Taur Matan Ruak, iha kualidade nu’udar Ministru Interiór katak, konstrusaun postu ne’e sei pakote ida ho fasilidade balu inklui ahi no bee-moos no ita sei koordena ho autoridade rejionál hodi haree mós ba estrada. Entaun Governu hakarak planu ida ne’e atu fó mós benefisiu ba Aldeia Noken ho totál uma-kain hamutuk 359 tuir dadus ne’ebé iha,” esplika Antonio Armindo ba komunidade sira iha suku Naimeko, tersa (28/9) ne’e. Nia dehan, orsamentu ba konstrusaun postu ne’e mai hosi fundu Covid-19 no tuir planu sei halo tán postu 4 ne’ebé sei koloka iha Sakato, Naimeko, Oesilo no Kibiselo. Xefe Suku Naimeko, Marcos Liu, agradese ba Governu tanba bele harii tán postu UPF foun nune’e bele lori dezenvolvimentu ba ninia suku. “Aban-bainrua kuandu harii ona postu UPF foun iha ne’e, ha'u-nia komunidade sei mai hela barak tán iha fatin ida ne’e tanba dalan foun, bee-moos no ahi mós iha ona. Ho ida ne’e ha'u hakarak agradese ba Governu sentrál tanba bele iha hanoin ne’ebé di'ak lori dezenvolvimentu mai iha ha'u-nia suku laran,” dehan Marcos Liu.
Dili, 29 Setembru 2021 – Konsellu Ministru hala’o enkontru no deside hodi hakotu ona serka sanitária iha munisípiu Dili ne’ebé remata iha loron ohin (29/9) iha tuku 23:59. Desizaun ne’e Konsellu Ministru foti hafoin rona tiha rekomendasaun hosi parte Sala Situasaun Sentru Integradu Jestaun Krize (SS-SIJK) iha enkontru ne'ebé realiza ohin iha Palásiu Governu, Dili. Porta-vóz Konsellu Ministru Fidelis Magalhães husu ba populasaun sira katak, Governu la renova tán ona Serka Sanitária iha Dili, maibé tenke kumpri nafatin medida sira ba prevensaun Covid-19. “Ohin CdM (Konsellu Ministru) deside atu la renova tán Serka Sanitária iha munisipiu Dili. Maibé, favór ida implementa nafatin medida sira hanesan tau masker, fase-liman, distansiamentu, etc. La haluha mós atu husu hotu-hotu ba vasina. Wainhira ita hamutuk ita sei ultrapasa dezafiu saida de’it!,” Fidelis informa liuhosi nia divulgasaun ofisiál.
Dili, 29 Setembru 2021 – Konsellu Ministru halo ona aprovasaun ba projetu Dekretu Governu nian kona-ba medida sira ezekusaun deklarasaun Estadu Emerjénsia (EE) ba dala-18 ne’ebé rejista alterasaun tolu hosi medida ezekusaun EE anteriór nian, nune'e hamosu pontu ida hodi ezije funsionáriu públiku sira atu tenke simu vasina kontra Covid-19. Medida ezekusaun EE ba dala-18 ne’e efetua hosi Dekretu Prezidente Repúblika nian nú. 81/2021, loron 28 fulan Setembru, ho objetivu atu hodi hatán ba pandemia Covid-19. "Kona-ba medida sira ezekusaun deklarasaun estadu emerjénsia anteriór nian, rejista alterasaun tolu, nune’e estabelese katak: Sé mak kompleta ona vasinasaun no mai ka tranzita iha país sira ne’ebé iha variante delta hosi SARS-COV-2, atu tama iha teritóriu nasionál, tenke aprezenta rezultadu negativu teste ba Covid-19 nian,  hala’o kuarentena loron rua no hafoin  períodu ne’e, hala’o fali teste diagnóstiku Covid-19  nian no prazu máximu oras 48  hafoin to’o  iha país tenke halo teste foun diagnóstiku Covid-19 nian; Iha eventualidade okorénsia surtu Covid-19 iha kualkér parte país nian obriga  indivíduo sira hotu ne’ebé  hela iha Timor-Leste atu realiza ezame médiku diagnóstiku Covid-19 ka aprezentasaun sertifikadu vasinasaun kompleta; Funsionáriu sira hotu administrasaun públika nian tenke simu vasina kontra Covid-19,” esplika iha komunikadu imprensa ofisiál ne’ebé divulga hosi parte Governu, hafoin Konselllu Ministru realiza tiha reuniaun ohin (28/9) iha Palásiu Governu, Dili, hodi aprova medida ezekusaun EE refere. Regra sira seluk mak Governu kontinua mantéin obrigasaun ba populasaun atu kumpri medida prevensaun Covid-19 hanesan uza máskara no kumpri distansiamentu metru ida ba leten ho ema seluk ne’ebé la hela hamutuk. Durante vijénsia EE, lisensa, autorizasaun, vistu no autorizasaun rezidénsia no aktu administrativu sira seluk sei válidu nafatin, la depende ba ninia prazu validade. EE ba dala-18 ne’e Governu implementa ba loron 30 tán ne’ebé sei vigora iha 30 Setembru to’o 29 Outubru 2021.
Dili, 29 Setembru 2021 – Diretór Interinu Organizasaun Non-Governamentál Fundasaun Alola, José Sabino Ximenes husu ba mane sira katak wainhira fó isin-rua ba feto sira tenke responsabiliza atu nune’e labele hamosu kazu soe bebé arbiru. “Ba mane sira, wainhira kuandu hanoin atu fó isin-rua ba feto ida ne’e tenke iha responsabilidade, la’os hanoin dehan tanba nia gosta ha’u, hakarak ho hakarak para halo hanesan ne’e, maibé ikus fali laiha responsabilidade, no fim estraga bebé estraga labarik, ne’e konsekénsia bebé sei estraga. Ida (aktu soe bebé) ne’e krime no sira sei responsabiliza tuir prosesu legál,” Diretór Inferinu Fundasaun Alola informa ba jornalista Timor News, ohin (29/9) iha nia servisu fatin, Mascarinhas, Dili. Diretór interinu ne’e husu mós ba feto sira atu labele soe bebé arbiru tanba iha fatin barak iha Timor-Leste ne’ebé simu hela bebé atu hakiak. “Ema ida soe bebé dalaruma tanba bebé aumenta susar ba família, moe ba ninia família ka dalaruma mane laiha responsabilidade. Husu ba inan-feton sira liuliu ba foinsa’e sira labele soe bebé. Iha instituisaun bara-barak, hanesan Madre sira nian, entrega ba sira atu hakiak. […] Ita ema moris ona ita iha direitu atu moris, kuandu ita estraga ne’e ita kontra direitu ema nian maske nia bebé. Instituisaun bara-barak agora iha, bele entrega (bebé) ba iha ne’ebá, iha orfanatu sira hodi hakiak,” nia dehan. Kazu soe bebé akontese mós dala rua iha períodu konfinamentu obrigatóriu ne’ebé Governu impoin iha Dili foin lalais ne’e, tuir José Sabino informa. Fundasaun Alola hanesan organizasaun non-governamental ida ne’ebé hala’o ninia knaar atu promove feto no labarik sira-nia moris.
Ainaru, 29 Setembru 2021 – Aldeia Lesu iha suku Foho Ai-Liku, postu-administrativu Hatu-Udu, munisípiu Ainaru, ho uma-kain 171 no populasaun 800 resin, preokupa ona ho bee-moos dezde tempu Indonézia to’o agora, tanba ne'e sira husu ba Governu atu dada bee-moos ba sira wainhira osan iha. Preokupasaun ida ne’e populasaun sira hato’o ba Governu liuhosi Xefe aldeia Lesu Alcino Amaral ne’ebé hatutan hikas ba jornalista Timor News ohin (29/9) via telefone. Alcino dehan katak ninia populasaun sira iha aldeia refere ba kuru bee-moos iha fatin ida de’it ne’ebé dook tebes no presiza lori transporte ka kuda hodi lalin. “Bee iha ne’e durante hosi okupasaun Indonézia to’o agora ne’e ami konsumu de’it bee-moos hosi fatin ida de’it. Fatin ne’e ho distánsia ne’ebé mak ami ba ne’e dook la halimar. Kuandu tempu udan mai ami sente di’ak maibé kuandu tempu bai-loro mai ne’e susar ba ami tanba uza kuda, uza grobak, sé iha motor bele uza lori ba lalin bee ne’e. Kuandu nia maran ne’e ami sosa bee iha tanke ho osan $30 ami sosa de’it iha tanke hodi mai ense ba fatin ne’ebé mak ami prepara tiha ona. Ema ne’ebé kbiit iha mak bele sosa, ema ne’ebé kbiit laiha nia labele sosa. Nia tenke berusaha máximu para ba lalin hosi fatin ne’ebé mak bee iha ne’e,” Xefe aldeia ne’e informa. Nia dehan katak iha fulan Marsu liubá PNDS halo tiha perfurasaun maibé la hatene tanba saida mak rezultadu laiha. “Sira dehan ha’u husu hela sé karik ba oin Governu iha osan uitoan karik dada bee ne’e mai, dada netik bee ne’e ba. Iha tinan kotuk ne’e ami hatama tiha proposta ida (kona-ba bee-moos), proposta ne’e tama tiha ba númeru 1, agora ba fali 2021 ne’e la hatene proposta númeru 1 ne’e mak to’o agora lakon tiha de’it to’o agora la mosu tiha,” Alcino dehan.
Índia, 05 Outubru 2021 – Tribunál Superiór Índia, iha segunda (04/10) ne’e, aprova ona Governu Índia nia desizaun atu selu ka fó kompensasaun $674 ($674;£498) ba kada ema ne’ebé mate ho ka tanba Covid-19 iha Índia. CNN haktuir, rekezitu ba vítima ne’ebé iha direitu atu simu kompensasaun refere mak ema sira ne’ebé mate hafoin diagnostikadu ho Covid-19 durante loron 30 nia laran, inklui mós sira ne’ebé hetan tratamentu iha izolamentu durante tempu naruk liu loron 30 no mate. “Kompensasaun ne’e sei fó ba família ne’ebé besik liu ba matebian ka vítima ne’ebé mate ho Covid-19 ka tanba Covid-19,” haktuir CNN. Ho kompensasaun ne’ebé Governu Índia aplika, orsamentu nesesáriu hodi halo pagamentu ne’e liu millaun $300. Rekezitu ba montante orsamentu refere kalkula ho baze númeru mate ka óbitu Covid-19 iha Índia, ne’ebé oras ne’e daudauk atinje 448.997.
Dili, 07 Outubru 2021 – Medisa nu’udar labarik feto ida ho idade tinan 13, hosi munisípiu Ainaru, ohin (07/10), hetan oportunidade hodi lidera Sekretaria Estadu ba Komunikasaun Sosiál (SEKOMS) durante oras balu nia laran. Iha loron ne’ebé hanesan, Adelina ho idade tinan 18, hosi munisípiu Aileu, hetan mós oportunidade hodi lidera Polísia Nasionál Timor-Leste (PNTL) Aileu durante oras balu nia laran. Oportunidade ne’ebé sira na’in rua hetan ne’e mai hosi programa kampaña ‘Labarik Feto ba Igualdade’ ne’ebé Plan International Timor-Leste realiza hodi komemora loron internasionál ba Labarik Feto ne’ebé monu iha 11 Outubru. Labarik feto Medisa uza ninia pozisaun iha oras balu nia laran ne’e hodi hasoru malu ho estrutura SEKOMS nian no haree direita servisu sira. “Ha’u hakarak dezafia ita hotu kona-ba mekanizmu edukativa saida mak SEKOMS sei uza hodi jerasaun foun sira bele kontribui ba komunikasaun sosiál ne’e saudavél,” Medisa dehan iha nia diskursu iha kinta (07/10) ne’e. Enkuantu Adelina ne'ebé asume kargu Komandante PNTL Aileu ne’e uza fardamentu ho diviza Superintendentepolísia hodi lidera formatura no mós enkontru ho membru PNTL Aileu. “Ohin loron ida ne’e atu informa ba membru hotu-hotu tenke mantéin servisu tuir lei no regulamentu PNTL nian. Membru sira tama no sai servisu tuir nia oráriu servisu nian,” Adelina informa ba membru PNTL sira. Aléin hosi na’in rua ne’e, Plan International mós koopera ho parte seluk hodi fó oportunidade ba labarik feto seluk tán hodi lidera instituisaun no organizasaun balu durante oras balu nia laran.
RAEOA, 25 Outubru 2021 – Prezidente Autoridade RAEOA, Arsenio Paixão Bano hateten katak bee-moos sai nu’udar ninia prioridade daruak durante nia mandatu tanba povu iha RAEOA labele hamrook tán ba bee-moos. Arsenio Bano hateten asuntu ne’e ohin (25/10) wainhira nia halo inaugurasaun ba projetu perfurasaun bee-moos iha aldeia Noafafo, suku Cunha, Pante-Makassar, RAEOA, ba benefisiáriu uma-kain hamutuk 187 ho totál populasaun hamutuk 850. “Hahú ha’u-nia mandatu programa prioridade primeiru mak Covid-19, prioridade segundu mak bee-moos, tanba povu ida ne'e labele hamrook tán no ohin ha’u kontente tanba haree komunidade sira no labarik barak (estudante sira) hahú ohin ba oin atu ba eskola la susar ona ba bee-mos,” Arsenio dehan iha nia diskursu. Arsenio akresenta katak, Oekusi oan tenke kontente tanba “laiha munisípiu ida ne'ebé mak tinan ida de’it halo perfurasaun bee-moos hamutuk LOT# 20, maibé úniku Oekusi de’it”.
Dili, 25 Outubru 2021 – Suku Vatuvou ne’ebé pertense ba postu-administrativu Maubara, munisípiu Likisá, mak sai nu’udar manán-na’in dahuluk ba prémiu ‘Habali Ambiente’ ne’ebé kompete hosi suku hamutuk 452 iha Timor-Leste. Hafoin Vatuvou, tuir kedas mak suku Seloi Malere (Aileu) nu’udar manán-na’in daruak no suku Kairui (Manatutu) nu’udar manán-na’in datoluk. Suku hirak ne’ebé sai nu’udar manán-na’in ne’e simu direita prémiu hosi Primeiru-Ministru, Taur Matan Ruak no membru Governu sira iha serimónia komemorasaun Loron Nasionál Ambiente ba dala VI ne’ebé hala’o iha segunda (25/10) ne’e iha Ministériu Finansa, Dili. “Iha biban ida ne’e, ha’u hakarak hato’o ho laran ha’u nia parabéns ba suku premiadu sira hotu. Hato’o mós ha’u-nia parabéns ba na’i Administradór Munisípiu sira ne’ebé suku premiadu sira pertense ba. Liafuan ida espesiál ha’u hato’o ba na’i Xefe suku sira hosi Vatuvou, Laho mean, Uma-Tolu, Kairui no Seloi Malere, hodi dehan ba sira katak hahú hosi ohin ba oin ita-boot sira sei sai modelu ezemplár ida ba suku sira seluk paíz nian. Ita boot sira-nia suku sei nakfilak-an ba zero toleránsia ba krimi ambientál, iha ne’ebé laiha tán ema sunu rai, sunu ai-horis no ai-hún, nune’e mós soe lixu ba mota ka iha tasi-ibun sira. Laiha tán ema iha imi-nia suku ne’ebé foti hahalok iresponsável hodi lori impaktu negativu ba bee-matan sira iha aldeia,” Primeiru-Ministru dehan iha nia diskursu hafoin fahe tiha prémiu.
Dili, 29 Setembru 2021- Xefe Estadu Maiór Jenerál Tenente-Jenerál Lere Anan Timur hateten wainhira destaka FALINTIL – Forsa Defeza Timor-Leste (F-FDTL) iha liña fronteira ho Indonézia sei la kontra konstituisaun tanba konstituisaun dehan defeza externa iha F-FDTL nia liman no seguransa interna iha Polísia Nasionál Timor-Leste (PNTL) nia liman. “Forsa defeza rua ne’e sempre kompleta malu tantu defeza externa no interna,” dehan Lere Anan Timur hafoin hasoru malu ho Prezidente Repúblika Francisco Guterres Lú Olo, ohin (29/9), iha Palásiu Prezidensiál Nicolau Lobato, Dili. Lere Anan Timur  Salienta tán katak destakamentu membru F-FDTL iha liña fronteira sei la kria situasaun ne’ebé ameasa relasaun di’ak forsa nasaun rua tuir polítiku balu ko’alia. “Ha’u rasik mak ko’alia ho Jenerál Indonézia sira, liuliu jenerál sira ne’ebé uluk mai halo funu iha Timór, oinsá halo forsa rua ne’e koopera malu hodi halo patrullamentu konjuntu hodi familiariza ba malu. Tanba Indonézia mós lakohi tiru-malu ona no ita mós lakohi tiru-malu ona,” esplika Tenente-Jenerál Lere Anan Timur. Nune’e nia husu ba polítiku sira atu tenke ko’alia ho forma moderada no husik instituisaun militár sira servisu hamutuk hodi asegura seguransa iha liña fronteira.
Dili, 08 Novembru 2021 - Xefe Casa Civil, Francisco Maria de Vasconcelos, akompanã hosi Sekretáriu Estadu ba Igualdade no Inkluzaun (SEII), Maria José de Jesus, halo abertura ba Programa ‘Prezidénsia Aberta’, ohin (08/11) iha Palásiu Prezidensiál, ne’ebé tinan ida ne’e realiza hodi komemora mós Loron Nasionál Feto Timor-Leste ba dala-45, ho tema ‘Feto nian lideransa hodi haforsa no kontribui ba dezenvolvimentu Inkluzivu’. Programa Prezidénsia Aberta ne’ebé hahú ohin (08/11), ho konsulta médika hosi médiku-espesialista HNGV no hosi médiku voluntáriu sira hosi Organizasaun Non-Governamentál Saúde ba Ema Hotu (SABEH), ba inan-isin rua, feto no ba komunidade, disponibiliza mós resintu Palásiu Nicolau Lobato ba atividade feira artezenatu no produtu ai-hán, hosi grupu feto, hosi Programa Empoderamentu Ekonómiku Sekretariadu Igualdade no inkluzaun no hosi grupu sira membru Rede Feto Timor-Leste, hosi munisípiu 12 no RAEOA. Iha okaziaun ne’e, SEII hateten, “Ida ne’e (Prezidénsia Aberta) iha signifikadu aas tebes ba feto sira iha Timor-Leste. Prezidente hatudu duni ba Timor, katak hanesan aman ba nasaun, Prezidente haree komponente hotu inklui sira ne’ebé durante ne’e marjinalizadu liu, hanesan sei asegura katak laiha ema ida ka komponente ida mak la sente Palásiu Prezidénsial hanesan sira-nia uma. Atu hatudu mós katak Prezidente Repúblika hanesan aman ba nasaun, hanesan mós aman ba feto iha Timor laran tomak”. Nia husu mós ema hotu ne’ebé vizita feira iha ámbitu Prezidénsia Aberta ne’e, atu hatudu sira-nia apoiu no apresiasaun ba feto sira-nia kreatividade liuhosi sosa produtu sira ne’ebé fa’an iha feira ne’e.
Dili, 30 Setembru 2021 – Ministru Finansa (MF), Rui Augusto Gomes, reprezenta Governu Timor-Leste ho Reprezentante Banku Dezenvolvimentu Aziátiku (sigla inglés ADB), sei asina Akordu Empréstimu ho montante millaun $135, aban (01/9) dadeer, iha auditóriu Kay Rala Xanana Gusmão, Ministériu Finansa, Dili. Orsamentu empréstimu ne’e “sei uza hodi finansia projetu dezenvolvimentu Aeroportu Internasionál Prezidente Nicolau Lobato (AIPNL)”, haktuir Ministériu Finansa nia komunikadu ofisiál ne’ebé Timor News asesu ohin (30/9). Molok ne’e, Konsellu Ministru hala’o reuniaun iha loron 15 fulan Setembru tinan 2021, no deside tiha ona hodi atribui podér tomak ba MF Rui Augusto Gomes hodi reprezenta Governu Timor-Leste atu asina akordu Empréstimu ho ADB kona-ba faze dahuluk dezenvolvimentu AIPNL. Aléin hosi asina akordu empréstimu ne’e, aban, Vise Ministru Negósiu Estranjeiru no Kooperasaun, Julião da Silva no Embaixadór Japaun iha Timor-Leste, Masami Kinefuchi, sei asina mós Troka Nota Fundu Doasaun millaun $44. Finansiamentu ida ne’e sei uza ba konstrusaun terminál foun ba pasajeiru no estasaun eletrisidade dedikadu ba AIPNL.
Manufahi, 29 Setembru 2021 - Ministériu Agríkultura  Peskas (MAP) liuhosi Diresaun Nasionál Estensaun Agríkola (DNEA), Departamentu Dezenvolvimentu Programa e Meterolojia, iha kuarta (29/) ne’e, hala’o atividade eskola kampu ba Agrikultór sira hodi lansa programa ‘kuda hare tuir sistema Prátika Agríkultura Di’ak (PAD)’, iha suku Betanu, postu-administrativu Same, munisípiu Manufahi. Iha oportunidade ne’e,  Xefe Departamentu Dezenvolvimentu Programa no Meterolojia, Atanacio Caiero Barreto esplika katak, objetivu  hala’o eskola kampu ba agrikultór sira ne’e atu hasa’e koñesimentu ka abilidade agrikultór sira nian kona-ba oinsá kuda hare tuir sistema PAD. Nia hatutan, atividade eskola kampu ne’e mós sei ajuda Agrikutór sira hodi hasa’e sira-nia produsaun, no ajuda Agrikultór sira bele sai espesialista ba sira-nia natar ka to’os rasik. Iha fatin hanesan Staff Tékniku Jestaun Bee Pedro Vital Borges hateten katak, atividade ne’e mós ho objetivu atu fó informasaun ba agrikultór sira, liuliu kona-ba jestaun bee, kuandu agrikultór sira jere bee la di’ak ba malu bele sai problema. “Agrikultór ka natar-na’in sira atu hetan bee ho justu ne’ebé mak iha sistema irigasaun boot ne’ebé mak iha Timór laran tomak ne’e, kria ona grupu asosiasaun ida naran Asosiasaun uza wee, grupu ida ne’e mak nia servisu oinsá fahe bee ba agrikultór sira liuhosi oráriu ne’ebé mak sira halo. Karik tuir konsesu sira nian ba iha kanu liman ida to’o tolu, loron seluk ba fali kanu liman tolu to’o neen, ne’e bolu oráriu fahe bee nian,” tenik Pedro. Agrikultór sira mós antusiazmu hodi rona, no sira mós prontu atu aplika iha sira-nia natar rasik saida mak sira hetan ona iha atividade refere.
Baukau, 04 Novembru 2021: Primeiru-Ministru (PM), Taur Matan Ruak fó sasin katak Bispu Dioseze Baukau, Dom Basílio do Nascimento, ne’ebé husik ona mundu, nu’udar protagonista ezemplár Igreja Katólika nian ba luta ba libertasaun nasionál. “Destinu ho istória hili Dom Basílio do Nascimento hanesan protagonista exemplár hosi Igreja Katólika ba luta ba libertasaun nasionál. Matenek no hatene utiliza nia podér hanesan Vigáriu, Administradór Apostóliku, nune’e mós hanesan Bispu Septimúnsia, hodi influensia dalan ba akontesimentu sira, iha períodu ida difísil iha ita-nia história, ne’ebé mosu iha momentu antes Konsulta Populár ne’ebé hala’o referendu ba ukun rasik-an ba ita-nia rain doben Timor Lorosa’e,” Xefe Governu hateten wainhira partisipa iha serimónia haloot Bispu Dioseze Baukau, Saudozu Dom Basílio do Nascimento iha Katedrál Baukau, ohin (04/11), iha Munisípiu Baukau. Taur dehan tán, “ha’u lembra, dezde ke nia mai Timor-Leste nia nunka lakon halo esforsu atu hasoru Frente Armada, tentativa iha 1994, la konsege, iha 1995 hasoru malu ho Komandante Daitula, lori hosi eis Deputadu Abeto Espírito Santo iha motor ida hodi hasoru malu, hodi ko’alia kona-ba nia kandidatura ba Bispu no mós situasaun Baukau nian”. Taur konsidera saudozu Dom Basílio do Nascimento reprezenta no simboliza espíritu no vontade timoroan sira nian hodi luta ba buat ne’ebé la loos. Dom Basílio do Nascimento hakotu-iis iha sábadu (30/10) liubá iha HNGV, Dili, tanba hetan moras atakasaun fuan. Molok ne’e nia hetan avakuasaun hosi Suai, Kovalima, ba HNGV, Dili, hodi halo tratamentu.
Dili, 30 Setembru 2021 – Ministériu Saúde liuhosi Sentru Integradu Jestaun Krize (SIJK) relata tán kazu óbitu Covid-19 ema na’in rua ne’ebé seidauk simu vasina, kompostu hosi feto ida ho idade 40, hela iha Likisá, no mane ida ho idade 63, hela iha RAEOA. Kazu pozitivu foun iha na’in-43 ne’ebé kompostu hosi na’in-17 simu ona vasina kompletu. Kazu 43 ne’e deteta 13 iha Dili, 20 iha Baukau, no 10 iha munisípiu seluk. “Hosi kazu detetadu foun ohin, 17 (40%) simu ona vasina kompletu, 4 (9%) simu ona vasina doze dahuluk,” SIJK relata iha komunikadu imprensa ofisiál ne’ebé divulga ohin, no sita Koordenadór Forsa-Tarefa ba Prevensaun no Mitigasaun Surtu Covid-19 iha Timor-Leste Rui Maria de Araújo nia naran. To’o oras ne’e Timor-Leste rejista ona kazu mate hamutuk na’in-117 ne’ebé 93% seidauk simu vasina kompletu. Pasiente rekuperadu foun iha na’in-56, enkuantu pasiente Covid-19 ne’ebé seidauk rekupera ka pozitivu hela hamutuk na’in-765.
Dili, 30 Setembru 2021: Primeru-Ministru Taur Matan Ruak, kinta (30/09) ne’e, esplika katak razaun hakotu serka sanitária iha munisípiu Dili mak atu ajuda kampaña vasinasaun kontra Covid-19 hodi hakat ba planu nova normalizasaun ne’ebé Governu prepara wainhira taxa vasinasaun iha nível munisípál ka nasionál atinje ona 70 to’o 80%. Primeru-Ministru dehan katak taxa vasinasaun iha nível nasionál oras ne’e foin atinje kuaze 50%  no Díli de’it mak doze dahuluk atinje kuaze 60%, no doze daruak ne’e ultrapasa 70%. “Governu kontinua halo esforsu atu sidadaun hotu-hotu iha Timór laran tomak bele tuir vasina, inklui ba labarik no foinsa’e sira ho idade tinan 12-18,” dehan  Taur Matan Ruak hafoin hala’o enkontru semanál ho Prezidente Repúblika Francisco Guterres Lú Olo, iha Palásiu Prezidensiál Nicolau Lobato, Dili. Kona-ba sidadaun ne’ebé seidauk simu vasina sira-nia movimentasaun, Primeiru-Minisru hateten, fleksibiliza ona, maibé sé iha nesesidade tenke halo teste swap ba sidadaun sira ne’ebé seidauk vasina. “Dalaruma ita hasai ona serka sanitária rekezitu sira ne’e ita fleksibiliza ona maibé ne’e la signifika labele halo. Iha momentu ida kuandu Ministériu Saúde haree katak iha nesesidade, nia tenke husu ida ne’e (halo teste/swap), liuliu ba sira ne’ebé seidauk vasina. Sira ne’ebé vasina ona ita fó movimentu ilimitadu katak sira ne’ebé vasina kompletu bele movimentu ba mai, kualkér altura no momentu, kuandu haree katak risku ne’e saida, naturalmente restrisaun balu tenke halo fila-fali,” Taur informa.
Dili, 30 Setembru 2021 - Autoridade Nasionál Bee no Saneamentu (sigla portugés, ANAS), I.P, liuhosi Ekipa Diresaun Nasionál ba Saneamentu no Jestaun Rezíduo ne’ebé lidera hosi Diretór Julião de Jesus, halo intervensaun relasiona ho soe bee fo’er ba espasu públiku rezulta hosi atividade fase kareta no hariis fatin iha estasaun mina DESHUN Fuel, Lda., no Mekar Fuel Unipesoal, Lda., no iha uma-kain balu, iha Fatuhada no Bebora, Díli. Ekipa hasoru malu ho dirijente estasaun mina rua ne’ebé temi iha leten iha Fatuhada hodi husu atu labele soe bee fo’er ba iha fatin públiku. Ekipa mós rekomenda ba jestór estasaun mina sira atu halo tratamentu ba bee fo’er sira no estasaun mina refere promete sei konstrui fatin ba bee fo’er ne’ebé rezulta hosi sira-nia atividade. Iha Bebora, ANAS identifika bee fo’er hosi uma-kain balu ne’ebé suli ba espasu públiku, nune’e, ekipa husu atu koordena ho entidade relevante hodi bele solusiona problema refere. Tuir Dekretu-Lei nú. 33/2008, 27 Agostu, kona-ba Ijiene no Órden Públiku regula iha artigu 4, temi katak halo proibisaun ba hahalok sira hanesan ne’e atu labele fó impaktu ba saúde públiku.
Dili, 01 Outubru – Governu liuhosi Ministériu Finansa (MF) nia Gabinete relata iha divulgasaun ofisiál ida katak projetu instalasaun kabu submariñu fibra ótika (inglés, fiber optic) ne’ebé liga mai Dili hosi Darwin, Austrália, ninia dezeñu enjeñaria iha ona faze finál no Komisaun Nasionál Aprovizionamentu inisia ona konkursu no hahú simu submisaun proposta tékniku no finanseiru to’o iha 11 Outubru 2021. Governu esplika iha divulgasaun refere katak projetu instalasaun fibra ótika ne’e sei halo servisu rede telefone no internet lalais no baratu liu iha Timor-Leste. Deputada “Projetu ne’e sei permite servisu interligasaun rede telefone no internet ne’ebé lailais liu, baratu liu no seguru liu,” haktuir Gabinete MF nia informasaun divulga ohin (01/10). Enkuantu finansiamentu ba projetu refere mai hosi Fundu Infraestrutura ho kustu estimativu millaun $42.
Dili, 09 Novembru 2021 – Ministru Edukasaun, Juventude no Desportu (MEJD) realiza serimónia lansamentu impresaun pontu ba ezame nasionál no lokál ba tinan letivu 2021, ohin (09/11) iha salaun imprime, Diresaun Nasionál Impresaun (DNI), Komoro, Dili, hodi prepara ba ezame nasionál ne'ebé sei hala’o iha 13 to’o 15 Dezembru no ezame lokál ne’ebé sei hala’o iha 16 to’o 18 Dezembru, iha tinan ida ne’e. Enkuantu preparasaun imprime pontu ezame nasionál no lokál ne’e sei remata iha loron 10 Dezembru. “Husu ba ekipa ne’ebé envolve-an direita iha atividade ida ne’e, tenke iha responsabilidade formál no morál, konsiénsia no sentidu misaun nian, hodi bele realiza ezame nasionál ho susesu,” dehan Ministru Edukasaun, Juventude no Desportu, Armindo Maia, iha lansamentu refere. Iha serimónia ne’e, Koordenadór Gabinete Avaliasaun no Dezenvolvimentu Kurikulár (GADK), Pedro Ribeiro Gonçalves, relata mós katak, totál finalista bazeia ba manuál ezame nasionál tinan letivu 2021, hamutuk finalista 58.224, kompostu hosi Ensinu Báziku ho totál finalista hamutuk 31.143, Ensinu Sekundáriu Jerál ho totál finalista 22.223, no Ensinu Sekundáriu Tékniku-Vokasional ho 4.858. “Espera ita hotu bele kontribui ba susesu ezame nasionál nian, la’os de’it ba ekipa ne’ebé servisu iha impresaun maibé tantu dirijente no mós funsionáriu sira,” Koordenadór GADK dehan.
Dili, 06 Outubru 2021 – Carlito Magalhães nu’udar negosiante ida ne'ebé deside halo rasik negósiu hodi buka osan atu sustenta nesesidade loro-loron uma-laran nian tanba nia konsidera katak oras ne’e susar tebes atu hetan kampu traballu ruma iha Timor-Leste no la garante mós hosi Governu. Dudu karosa tuituir dalan hodi tama-sai bairu sira no akompaña mós ho múzika tebe-tebe, Carlito hateten katak sé nia la halo ida ne’e entaun oinsá mak bele sustenta nesesidade báziku sira. “Ha’u deside halo negósiu ida ne’e (fa’an modo ho karosa) tanba servisu agora ita haree dezempregu ne’e bara-barak tebes, kampu traballu ba ita timoroan ne’e laiha, barak la hetan servisu. Ne’ebé ha’u foti desizaun ida ne’e ba ha’u-nia an rasik para sustenta moris loro-loron nian, sustenta oan ba eskola, tanba kampu traballu agora buka mós araska teb-tebes. Sé ami la halo negósiu ba an rasik entaun ami-nia moris loro-loron nian ne’e atu garante ba saida sé ami la halo buat ida,” Nia akresenta tán ba jornalista Timor News, ohin (06/10), iha Kampung Baru, Dili. Maske nune’e, Carlito observa katak vendedór ambulante sira kontinua hasoru susar liuliu iha períodu pandemia Covid-19 tanba halo sira-nia produtu lokál ladún folin no ida ne’e difikulta sira atu sustenta uma-laran. Tanba ne’e nia husu ba Governu atu halo netik planu efetivu ruma ne’ebé bele loke dalan ba sira-nia produtu lokál sira atu folin. “Ha’u husu ba Governante sira, haree netik ba oinsá mak ami-nia produtu lokál sira bele folin, no ami bele hetan rendimentu loro-loron ho di’ak […] Ami ba hola tiha iha ne’ebá lori mai ami fa’an fali ema la hola ne’e halo nusá,” nia dehan.
Dili, 07 Outubru 2021 – Autoridade Inspesaun no Fiskalizasaun Atividade Ekonómika, Sanitária no Alimentár (AIFAESA) liuhosi ninia Inspetór Jerál,  Ernesto Monteiro, husu ba vendedór sira ne’ebé fa’an na’an fresku katak tenke define ninia presu ka folin hanesan ka ho uniforme iha teritóriu Timor-Leste. “Atu fa’an iha Komoro ka iha Bekora ka iha Baukau ka Suai, iha ne’ebé de’it, pelu menus imi-nia presu ba na’an sira ne’e tenke hanesan, nune’e ita bele dehan katak kompetisaun iha merkadu ne’ebé di’ak,” Inspetór Jerál ne’e informa ba jornalista Timor News, ohin (07/10), iha ninia knaar-fatin, Matadouru, Dili. Ernesto dehan katak Estadu la determina presu loloos ba na’an fresku sira tanba Timor-Leste aplika merkadu livre ne’ebé signifika katak presu determina iha merkadu entre ema ne’ebé sosa no ema ne’ebé fa’an. “Presu ne’e determina hosi merkadu, entre ida ne’ebé sosa no fa’an. Estadu la tau presu justu ba na’an iha ne’ebá. Estadu uza merkadu livre, ho nune’e, loloos ne’e kompeténsia komérsiu ninian. Maibé ita mós utiliza merkadu livre, livre ne’e signifika katak presu ne’e merkadu mak determina, entre ida ne’ebé sosa ho ida ne’ebé fa’an mak determina […]. Tanba ne’e ha’u husu ba sira fa’an na’an sira ne’e pelu menus imi-nia presu sira ne’e tenke uniforme ho kolega sira seluk,” Ernesto esplika. Nia mós dehan katak vendedór sira iha obrigasaun atu fa’an na’an ne’ebé ho kualidade no kuantidade di’ak ba konsumidór sira. “Imi iha obrigasaun atu fó duni kualidade ne’ebé di’ak, kuantidade ne’ebé di’ak, ba ita-nia konsumidór sira ne’e, atu nune’e ita-nia konsumidór sira mós bele utiliza ka hán na’an ne’e tuir duni sira-nia kabun,” Ernesto dehan. Nia ezije tán ba vendedór sira atu mantéin matadouru ka fatin oho animál sira hodi fa’an ne’e ho moos no evita ‘dois’ ne’ebé fó impaktu la di’ak. Oras ne’e daudauk vendedór balu fa’an na’an fresku ho folin ne’ebé diferente mak hosi $7 to’o $8 resin ba na’an isin sira, no hosi $2.50 to’o $3 resin ba na’an ruin sira.
Dili, 30 Setembru 2021: Primeiru-Ministru (PM) Taur Matan Ruak, iha kinta (30/09) ne’e, asina komprimisu ida atu aselera progresu eliminasaun moras Tuberkuloze (TB) iha Timor-Leste iha tinan 2025. “Ho asina ohin-loron, ha’u reenfatiza fali ha’u-nia kompromisu ba luta no hapara tuberkuloze iha Timor-Leste,” dehan Taur Matan Ruak iha salaun City-8 Manleuana, Dili. Ministra Saúde Odete Maria Freitas Belo ne’ebé partisipa mós iha serimónia refere hateten, Governu halo kompromisu refere tanba iha planu estratéjiku ba moras TB nian mak hakarak elimina tiha tipu moras ida ne’e iha tinan lima oin mai. “Hanesan kompromisu ida ba timoroan sira atu bele luta hasoru moras tuberkuloze tanba iha ita-nia planu estratejia ba TB nian, ita hakarak elimina moras TB ne'e iha tinan 2025 […] atividade lubuk ida mak ita hakarak halo mak atu hakotu moras TB ne'e iha ita-nia rain,” dehan Ministra. Iha fatin hanesan, reprezentante Organizasaun Mundiál Saude (OMS) iha Timor-Leste, Arvid Mathur komprometidu sei kontinua fó apoiu ba programa nasionál Ministériu Saúde nian liuhosi haforsa no hadi’ak liután resposta nasionál hodi aselera esforsu hapara tuberkuloze. Timor-Leste nia taxa insidénsia númeru segundu aas liu iha Rejiaun Sudeste Aziátiku no taxa mortalidade estimasaun TB númeru segundu aas liu iha mundu. Mal-nutrisaun no fuma mak kauza prinsipál rua koñesida ba epidemia tuberkuloze.
Díli, 01 Outubru 2021 – Ministru Finansa, Rui Augusto Gomes, reprezenta Governu Timor-Leste ho reprezentante Banku Dezenvolvimentu Aziátiku (sigla inglés, ADB), Sunil Mitra, ohin (01/09) iha Ministériu Finansa, Dili, asina ona akordu empréstimu ho montante millaun $135 ne’ebé sei uza hodi finansia projetu estensaun pista aterajen, konstrusaun tore-kontrolu tráfiku aéreu no reabilitasaun fasilidade sira seluk iha Aeroportu Internasionál Prezidente Nicolau Lobato (AIPNL), Komoro, Dili. “Melloramentu konetividade aéreu nesesáriu tebes ba dezenvolvimentu turizmu ne’ebé hanesan motór importante ida ba kresimentu ekonómiku. Fasilidade no seguransa Aeroportu ne’ebé di’ak sei fasilita troka sasán, servisu, koñesimentu no idea liuhosi ligasaun ho sidade boot sira iha Aziátiku. Timor-Leste presiza asesu ne’ebé di’ak ba kapitál internasionál, rekursu umanu no investimentu, no mellora konetividade aéreu potensialmente sei fó efeitu transformativu ba iha ekonomia,” Rui Augusto Gomes hateten iha serimónia refere. Diretór Jerál Departamentu Rejionál Sudeste Aziátiku ADB, Ramesh Subramaniam, hateten katak projetu ida ne’e akontese iha tempu ne’ebé própriu. Pandemia Covid-19 perturba ona konetividade aéreu. Timor-Leste no mundu esperiénsia ona impaktu ekonómiku. Ida ne’e hatudu importánsia atu mellora konetividade aéreu ba rekuperasaun ekonómiku, liuliu iha rejiaun no nasaun sira hanesan Timor-Leste, ne’ebé hetan kresimentu ekonómiku ki’ik tebes iha tinan kotuk no hatudu deklina 90% iha ninia konetivade aéreu. Nafatin iha ámbitu projetu espansaun no melloramentu AIPNL, Vise-Ministru Negósiu Estranjeiru no Kooperasaun, Julião da Silva no Embaixadór Japaun iha Timor-Leste, Masami Kinefuchi, asina mós Troka Nota Fundu Doasaun kuaze millaun $44. Fundu doasaun ne’e sei uza ba konstrusaun terminál pasajeiru foun no estasaun fornesimentu enerjia dedikadu ba Aeroportu. Projetu espansaun AIPNL aliña ho Planu Estratéjiku Dezenvolvimentu Nasionál 2011-2030 ne’ebé nia prioridade boot ida mak dezenvolvimentu infraestrutura ho obetivu atu konsolida kresimentu ekonómiku no redús dezigualidade. Tuir planu, projetu ne’e sei ramata iha tinan 2025 nia rohan.
Dili, 30 Setembru 2021 – Polísia Nasionál Timor-Leste (PNTL) la kontrola ona sidadaun sira-nia kartaun vasina hahú ohin (30/9) ba oin tanba medida ba implementasaun Estadu Emerjénsia (EE) ba dala-18 la ko’alia kona-ba ida ne’e. “Hahú ohin ba oin sidadaun hotu livre halo movimentu iha rai-laran no PNTL la kontrola ona kartaun vasina tanba EE dala-18 la ko’alia kona-ba ida ne’e,” Komandu PNTL informa liuhosi nia divulgasaun ofisiál. Maske nune’e, Komandante Operasaun Nasionál Superintendentexefe Pedro Belo informa katak Komandu PNTL sei la retira membru PNTL hotu-hotu hosi postu temporáriu sira iha pontu entrada sira. “PNTL la retira membru hotu maibé redúz de’it membru balu atu reforsa no kontinua halo sensibilizasaun ba ita-nia komunidade no loja sira tanba EE ba dala-18 rezolusaun Governu ba ezekusaun iha pontu lubuk ida ne’ebé sei bandu ema labele halibur malu iha fatin feira (pameran), programa happy hour no atividade seluk ne’ebé halibur ema barak,” dehan Komandante Belo, iha kinta(30/09) ne’e, iha Kuartél Jerál PNTL, Kaikoli, Dili. Postu temporáriu hirak ne’ebé PNTL harii mak iha pontu entrada Tasi-Tolu, Balibar, Kasnafar no Metinaru.
Kovalima, 01 Outubru 2021 – Ministru Obras Públika (MOP) Salvador dos Reis Pires hala’o kampaña vasinasaun kontra Covid-19, iha sexta (01/10) ne’e, iha suku Lepo, postu-administrativu Zumalai, munisípiu Kovalima, no esplika ba komunidade sira iha postu-administrativu refere katak informasaun ne’ebé espalla iha públiku katak foinsa’e ne’ebé simu vasina kontra Covid-19 sei la hetan oan no sei moris tinan rua de’it ne’e la loos ka hoax. “Iha mós informasaun falsu seluk ne'ebé espalla iha públiku katak joven sira ne'ebé vasina sei laiha oan no balu dehan vasina moris tinan rua de'it, ne'e bosok, la loos tanba vasina ida, wainhira Governu ida hakarak uza, hola para fó vasinasaun ba komunidade tenke hetan aprovasaun husi Organizasaun Mundiál Saúde (OMS) nian katak vasina ne'e seguru. Klaru katak depois vasina dalaruma liman hetan moras, isin-manas, malirin, dalaruma diária ne'e nia efeitu husi vasina ne'e maibé ita-nia ekipa saúde sei fó ai-moruk Parasetamol hodi hatùn efeitu hosi vasinasaun ne'e, depois vasina ne'e Governu fó gratuita, la selu buat ida,” dehan Ministru. Nia hatutan, Governu hanesan aman ka inan ba povu, nune’e, laiha inan-aman ida mak hanoin aat ba nia oan. Governu halo kampaña vasinasaun tanba hadomi no atu salva nia povu. “Governu ne'e hanesan aman ka inan ba povu tanba ne'e laiha inan-aman ida mak hanoin aat ba nia oan maibé hanoin liu ba oan sira-nia di'ak,” dehan Ministru ne’e.
Dubai, 01 Outubru 2021 – Pavillaun Timor-Leste hetan vizitante 387 iha loron dahuluk abertura Expozisaun Mundiál ka koñesidu ho Expo Dubai 2020, iha sexta (01/10) ne’e, no sira hatudu interese ba produtu Timor-Leste nian, hanesan kafé, vanila, foos Mamramo no produtu turístiku seluk ne’ebé mak ekipa Autoridade Nasionál Expo Dubai Timor-Leste (ANED-TL) lori hodi promove iha Dubai. Kona-ba tais hosi munisípiu 13, vizitante sira mós sente interesante no sira konsidera nu’udar produtu ida úniku no nakonu ho istória kulturál. “Hosi konversa balu mak staff Pavillaun halo ho vizitante sira hateten, maioria vizitante barak hosi nasaun médiu oriente la koñese no hatene kona-ba nasaun Timor-Leste no konsidera hanesan parte ida hosi Áfrika, maibé hafoin hetan esplikasaun kona-ba situasaun jeografia no istória luta povu nian inklui rekursu natureza ne’ebé furak, sira hatudu tebes interese atu vizita depois no buka mós oportunidade hodi investe iha Timor-Leste,” ekipa informa liuhosi Ministériu Turizmu, Komérsiu no Indústria (sigla portugés, MTCI) nia divulgasaun. Expozisaun mundiál ida ne’e partisipa hosi nasaun hamutuk 192 iha mundu inklui Timor-Leste, no sei promove produtu sira durante fulan neen (6) iha Dubai ne’ebé hahú hosi Outubru 2021 to’o Marsu 2022.
Dili, 26 Outubru 2021 – Parlamentu Nasionál liuhosi Sesaun Plenária prezide hosi Prezidente Parlamentu Nasionál, Aniceto Guterres Lopes, ne’ebé hala’o ohin (26/10), autoriza Prezidente Repúblika, Francisco Guterres Lú Olo hodi deklara renovasaun Estadu Emerjénsia (EE) ba dala-19 ba loron 30 tán, ne’ebé sei vigora hahú hosi 30 Outubru to’o 28 Novembru 2021. Hosi diskusaun naruk, Deputadu sira autoriza deklarasaun EE liuhosi votasaun ne’ebé rezulta votu à favór 43, kontra 5 no abstensaun 12. “Pedidu autorizasaun ne’e bazeia ba kazu Covid-19 ho númeru pasiente ne’ebé baixa iha ospitál balu iha estadu grave tanba la simu vasina. Iha semana ikus ne’e, kazu Covid-19 hahú redúz ona maibé sei eziste hela númeru baixa no liga ba partisipasaun vasinasaun ne’ebé sei menus hosi munisípiu balu,” Parlamentu Nasionál esplika iha nia divulgasaun ofisiál ohin. Tanba ne’e, ho EE Governu iha kbiit natón hodi halo prevensaun di’ak liután liuliu iha pontu entrada sira no aumenta númeru vasinasaun iha teritóriu nasionál.
Manufahi, 04 Outubru 2021 – Governu liuhosi Ministru Administrasaun Estatál (MAE) Miguel Pereira, ohin (04/10), inaugura Uma Kbiit-Laek (UKL) tolu iha aldeia Urufú, suku Holarua, postu-administrativu Same, munisípiu Manufahi. Iha serimónia inaugurasaun ne’e, MAE hateten, Governu garante direitu moris ema kbiit-laek sira nian iha Timor-Leste, tanba ne’e Governu aloka orsamentu millaun $21.209,169,15 hodi implementa programa UKL, no halo kontrusaun UKL ba benefisiáriu 1.254 iha suku 442 iha Timor-Leste, no kada uma ho kustu orsamentu $14.000,00 to’o $17.000,00. MAE mós fó parabéns ba autoridade lideransa komunitária no ekipa téknika PNDS iha munisípiu Manufahi, tanba inaugurasaun ba UKL 3 iha suku Holarua ne’e hanesan inagurasaun dahuluk UKL iha Timor leste. Fatin hanesan, Administradór Munisípiu Manufahi Arantes Isaac Sarmento relata, implementasaun programa PNDS iha Manufahi hetan progresu di’ak no fó duni benefísiu ba populasaun kbi’it-laek sira. Benifisiária Lepoldina da Silva no Lorença da Costa hosi aldeia Urufú, suku Holarua, agradese ba Governu tanba halo ona uma ba ema kbiit-laek sira ne’ebé durante ne’e hela iha uma ho kondisaun ladún di’ak.
Dili, 05 Outubru 2021 – Ministériu Finansa (MF) informa katak taxa ezekusaun Orsamentu Jerál Estadu (OJE) 2021 to’o iha 30 Setembru 2021 atinje millaun $949.2 ka 47% hosi totál orsamentu billaun $2.1. MF esplika, “taxa ezekusaun reál ba programa Boa Governasaun no Jestaun Institusionál ne’ebé nia objetivu atu sustenta mákina Estadu, ezekuta ona millaun $314,8 ka 69% hosi orsamentu alokadu millaun $456,7. Enkuantu taxa ezekusaun reál ba kategoria programa esensiál entidade sira nian foin mak ezekuta millaun $634,4 ka 40% hosi orsamentu alokadu billaun $1,5”. Enkuantu taxa ezekusaun reál tuir klasifikasaun ekonómiku, aas liu mak iha kategoria Transferénsia Públika 74%, tuir kedas ho Saláriu no Vensimentu 65%, Bens no Servisu 35% no Kapitál Menór 14%. Kapital Dezenvolvimentu foin mak ezekuta 11%. Kona-ba Fundu Espesiál Covid-19 ne’ebé mak kria iha tinan kotuk atu responde ba pandemia, to’o iha 30 Setembru 2021, nia ezekusaun reál atinje ona millaun $108,6 ka 38% hosi totál orsamentu retifikativu alokadu millaun $287,6.
Kovalima, 04 Outubru 2021 – Líder máximu Sekretaria Estadu Formasaun Profisionál no Empregu (SEFOPE) Alarico de Rosário, iha segunda (04/10) ne’e, halo abertura ba formasaun móvel área ospitalidade ne’ebé fasilita hosi sentru formasaun STVJ Komoro ba negosiante hamutuk ema na’in-30 iha suku Suai-Loro, postu-administrativu Suai, munisípiu Kovalima. “SEFOPE iha setór formasaun ne'ebé konsidera produtivu alem-de konstrusaun sivíl, agrikultura, mina no gás, maibé área otelaria no atendimentu kliente mós sai prioridade ba ita. Tanba ne'e SEFOPE iha programa ida naran formasaun móvel ne'ebé fasilita hosi Diresaun Nasonál Formasaun Profisionál (DNFP), ba alvu hanesan empregadór sira ne'ebé hakarak hasa'e sira-nia rendimentu, hadi'a kualidade atendimentu no mós alarga tán negosiu,” dehan Alarico iha abertura ba formasaun refere iha Suai-Loro. Nia afirma, SEFOPE observa katak fatin iha Suai-Loro potensiál tebes atu dezenvolve no SEFOPE hanoin katak investe iha suku refere ema sei lori rendimentu maka'as ba família sira ne'ebé hala'o negosiu. Líder SEFOPE ne'e mós husu ba negosiante sira ne'ebé hetan oportunidade ne'e, atu aproveita ho didi'ak tanba bele ajuda sira atu aprende métodu foun ne'ebé sira sedauk hetan.
Fransa, 06 Outubru 2021 – Rezultadu hosi relatóriu investigasaun ida hatudu katak Padre iha Igreja Katólika Franseza halo ona abuzu sexuál ba labarik hamutuk na’in-216.000 ne’ebé maioria halo ba labarik mane. BBC News haktuir iha tersa (05/10) ne’e, Xefe investigasaun hateten katak kuaze pedófilu ka autór hamutuk 2.900 to’o 3.200 iha Igreja Katólika Franseza mak halo kazu hirak ne’e, no nia akuza Igreja tanba hatudu indiferensa (inglés, not carring about) ne’ebé kruél tebes ba vítima sira. Relatóriu investigasaun temi katak, maioria hosi vítima 216.000 ne’e mak labarik mane sira ne’ebé barak ho idade tinan entre 10 to’o 13. Papa Francisco ‘sente moras’ wainhira Nia rona tiha kona-ba rezultadu hosi investigasaun refere, haktuir komunikadu ida hosi Vatikanu. “(Papa) Ninia hanoin dahuluk mak kona-ba vítima sira, ho profunda tristeza ba kanek no gratidaun ne’ebé sira sente hodi aprezenta,” temi iha komunikadu ne’e. Fundadór Victims’ Association La Parole Libérée, ho naran François Devaux, hateten katak, ida ne’e nu’udar ‘traisaun ba konfiansa, traisaun ba morál, traisaun ba labarik’. Investigasaun ka inkéritu ida ne’e enkomenda hosi Igreja Katólika Franseza iha tinan 2018, ho ninia prosesu gasta tempu tinan rua resin, envolve Tribunál, Polísia no Igreja rasin, no komunika mós ho vítima no testemuña sira. Kazu barak tebes mak ekipa investigadór relata katak tuan liu tiha ona atu prosesa bazeia ba lei franseza.
Dili, 26 Outubru 2021 – Diretór Estabelesimentu Prizionál Bekora, João Domingos informa katak oras ne’e guarda prizionál iha prizaun tolu liuliu iha Bekora seidauk sufisiente tanba ne’e presiza halo tán rekrutamentu guarda prizionál. “Parte guarda prizionál atu dehan de’it katak ita presiza halo rekrutamentu, presiza halo rekrutamentu. […] Ita haree ba númeru (prizioneiru iha prizaun Bekora) 500 resin ne’e kompara ho guarda prizionál (iha prizaun Bekora) ne’e ita iha 131, bele dehan katak (guarda prizionál) seidauk sufisiente, seidauk sufisiente. Presiza atu ita bele halo rekrutamentu, maibé ita halo planu para halo rekrutamentu, Governu seidauk responde ho di’ak tanba iha nesesidade barak ne’ebé urjente no emerjente,” João Domingos informa ba jornalista Timor News, ohin (26/10), iha Estabelesimentu Prizionál Bekora, Dili. Maske nune’e, nia hateten katak, sira kontinua halo jestaun ho efisiente atu nune’e guarda prizionál sira mantéin kumpri devér hodi tau-matan ba prizioneiru sira.
Lautén, 25 Outubru 2021 – Sekretaria Estadu ba Juventude no Desportu (SEJD) realiza atividade Information and Communication Technology (ICT) Camp ba tinan 2021 iha munisípiu Lautén, no partisipa hosi joven hamutuk na’in-55 hosi munisípiu 12 no RAEOA. Atividade refere hahú hala’o iha segunda (25/10) ne’e, no hetan abertura direita hosi líder máximu SEJD Abrão Saldanha, ho ninia objetivu mak atu kapasita foinsa’e sira sai kreativu no matenek utiliza teknolojia informasaun no komunikasaun. “Ita-nia jerasaun ita tenke domina teknolojia para bele kompete ho nasaun seluk. […] Tanba ne’e husu foin sa’e sira aproveita ho didi’ak iha eventu ida ne’e hatudu kreatividade no koñesimentu,” Abrão dehan iha nia diskursu. Programa ICT Camp ne’e kada tinan SEJD sempre realiza iha munisípiu ne’ebé depende ba parte SEJD hili, no iha tinan ida ne'e hala'o iha Lautén.
Kovalima, 26 Outubru 2021 – Konsellu Kombatente Libertasaun Nasionál (KKLN), ohin (26/10), iha Monumentu Masakre Setembro Negro 1999, Kovalima, realiza serimónia rituál agradesimentu ba Eroi Pátria sira hosi munisípiu 12 no RAEOA ne’ebé sakrifika-an ba Timor-Leste nia independénsia, iha ámbitu lansamentu ofisiál perfurasaun Mina-Matan Feto Kmaus iha Suai Vila. Lia-na'in iha Suai hamutuk ho reprezentante Veteranus munísipiu 12 no RAEOA lolo liman ba bua-malus hodi hakotu lia-bolu ba Eroi sira ne'ebé mate ba Timor-Leste durante okupasaun atu "mai hamutuk ho lian ida no ibun ida hodi fó matak-malirin atu perfurasaun mina-matan Feto Kmaus bele la’o susesu". Serimónia rituál ne’e marka prezensa hosi Primeiru-Ministru Taur Matak Ruak, membru Governu balu, no responsável Veteranu hosi munísipiu 12 no RAEOA, nu'udar jestu agradesimentu ba Eroi sira ho objetivu prinsipál mak husu sira-nia tulun hodi haraik matak-malirin atu perfurasaun ba mina-matan ne'e bele la'o ho susesu.
Lautén, 05 Outubru 2021 – Ministru Agrikultura no Peska (MAP) Pedro dos Reis, ho Vise Ministru Komérsiu no Indústria Domingos Lopes Antunes, hamutuk ho Embaixadór Nova Zelándia iha Timor-Leste, Philip Hewitt, iha tersa (05/10) ne’e, inaugura sentru fini ikan Tilapia dahuluk iha munisípiu Lautén ho modalidade Parseria Públiku Privada (PPP) ne’ebé apoia hosi Governu Nova Zelándia, no implementa hosi Organizasaun Non Governamentál (ONG) WorldFish, ne’ebé sai hanesan parte ida hosi projetu Parseria ba Dezenvolvimentu Akikultura iha Timor-Leste, iha aldeia Ipar-Ira, suku Parlamentu, postu-administrativu Lautén. Iha serimónia ne’e, Vise Ministru, Domingos Lopes agradese ba jenerozidade hosi Governu Nova Zelándia ba apoiu sentru fini ikan ne’ebé mak bele rezolve problema kadeia valór iha setór akikultura nian. Nia agradese mós ba WordWish ne’ebé inisia modalidade PPP atu jere sentru fini ikan hodi garante efisiénsia no sustentabilidade.  Membru Governu ne’e enkoraza inisiativa refere atu kontinua prodúz ikan tilapia hodi responde ba nesesidade merkadu nian no mós bele kontribui ba hadi’a mal-nutrisaun iha rai-laran. Hafoin ida ne’e, membru Governu na’in rua ne’e ho Embaixadór Nova Zelándia no komitiva halo mós vizita ba fatin Sentru viveiru ikan hodi haree direita oinsá prosesu hakiak ikan nian no sentru nia jestaun.
Kovalima, 27 Outubru 2021 – Governu hamutuk ho entidade Estadu, veteranu no entidade petrolífera sira, halibur malu ohin (27/10) iha Suai-vila, Kovalima, ho objetivu atu hahú lansa perfurasaun mina-matan Feto Kmaus, no ida ne’e foin ba dahuluk Timor-Leste atu fura mina-matan iha rai-maran dezde ukun rasik-an iha 20 Maiu 2002 to’o agora. “Perfurasaun istóriku mina-matan Fetok Maus ne'e nu'udar orgullu no susesu boot ida ba Timor-Leste iha era ukun rasik-an, tanba foin ba dahuluk hala'o perfurasaun iha rai-maran dezde restaurasaun independénsia 20 Maiu 2002,” parte Governu haktuir. Perfurasaun mina-matan Feto Kmaus ne'e hala'o hosi kompãnia petrolífera Timor Resources iha parseria ho kompãnia mina estatál Timor GAP-EP, no hetan fiskalizasaun hosi Autoridade Nasionál Petróleu no Minerál (ANPM). Molok lansa perfurasaun mina-matan ne’e, Primeiru-Ministru, Taur Matan Ruak hamutuk ho entidade sira seluk partisipa uluk iha serimónia rituál agradesimentu ba eroi sira hori-kalan (26/10), no realiza mós misa iha igreja Ave Maria hodi husu grasa ba perfurasaun atu la’o ho di’ak.
Ainaru, 06 Outubru 2021 – Maria feto foinsa’e ida ho idade tinan 17, hosi Maubise Vila, munisípiu Ainaru, ohin (06/10) asume pozisaun nu’udar Komandante Polísia Nasionál Timor-Leste (PNTL) munisípiu Ainaru durante oras balu nia laran iha ámbitu selebrasaun loron internasionál ba Labarik Feto ne’ebé sei monu iha 11 Outubru. Iha oportunidade refere, Maira ho nia lideransa lidera formatura dadeer iha edifísiu Komandu PNTL Ainaru, enkontru ho ofisiál, serjentu no ajente sira, no mós fó orientasaun servisu fulan Outubru nian ba estrutura tomak. Iha diskursu, Maria hateten, “husu ba ita hotu atu mantéin nafatin disiplina, no uza arma sira ho kuidadu, tama servisu ho oras no husu mós atu nafatin kuidadu saúde”. Maria mós orienta no énfaze seguransa di’ak iha munisípiu refere. “orienta ba Komandante Eskuadra atu informa OPS sira hodi servisu hamutuk ho xefe suku atu nafatin halo aproximasaun ba komunidade hodi partisipa iha vasinasaun segundu doze hodi hasa’e numeru persentanjen iha Munisipiu Ainaru,” Maria orienta. Plan International Timor-Leste (PITL) konsidera katak kontribuisaun hosi PNTL ba oportunidade ida ne’e boot tebes ba igualdade ba labarik feto no ida ne’e mós sai hanesan esperiénsia di’ak ba labarik feto sira hotu hodi aprende prepara sai líder iha futuru.
Dili, 06 Outubru 2021 – Médiku Jerál Sentru Saúde (SS) Komoro, Dili, Florentina do Rego, relata katak SS Komoro kontinua rejista moras infesaun respiratória barak liu kompara ho moras seluk, no tuir kedas mak moras kulit. “Moras ne’ebé mak aas liu ne’ebé rejista iha Sentru Saúde Komoro mak moras ISPA (tétun, Infesaun Repiratória) relasaun liu kona-ba infesaun respirasaun nian, segundu mak moras kulit,” Florentina informa, ohin (06/10), iha nia knaar-fatin, Komoro, Dili. Nia dehan katak tipu moras infesaun respiratória kontinua rejista barak tanba rai-rahun no mós ahi-suar ninia impaktu. “Moras ne’e iha relasaun liu hosi kondisaun ambientál hanesan rai-rahun ka dalaruma te’in uza ahi sira ne’e entaun nia suar ne’e mak dalaruma halo komunidade sensitivu sira hetan moras ida ne’e,” nia dehan. Médiku Jerál ne’e mós husu ba komunidade sira ne’ebé hetan sintoma moras repiratória ruma katak dalan di’ak liu mak ba aprezenta-an iha Sentru Saúde sira hodi prevene mós moras seluk liuliu Covid-19 iha tempu pandemia ne’ebé Timor-Leste enfrenta hela.
Dili, 26 Outubru 2021 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór, servisu hamutuk ho HRD hosi Korea Súl, fó ezame eskrita ba foinsa’e timoroan hamutuk na’in-5.492 ne’ebé kompostu hosi mane na’in-4.650 no feto na’in-842, iha loron 26 no 27 Outubru 2021, iha estádiu munisipál Dili, atu selesiona hodi bele tuir kursu lian Korea iha sentru formasaun lian Korea, Bekora, Dili. Diretór Diresaun Nasionál Empregu Exteriór, Filomeno Soares afirma, SEFOPE ninia tarjetu ba joven 5.492 ne'ebé tuir ezame atu pasa ka selesionadu hodi tama ba kursu lian Korea hamutuk ema na’in-2.500, tanba ne'e nia husu ba sira ne'ebé la pasa iha teste ne'e atu labele lakon vontade, maibé esforsu nafatin hodi hein oportunidade tuir mai, no mós bele ba tuir formasaun iha sentru formasaun sira seluk ne'ebé hanorin lian Korea. Iha biban ne'e Diretór Filomeno esplika, “iha tinan 2020 SEFOPE labele hala'o atividade hodi prepara ita-nia joven sira atu ba servisu iha Korea Súl tanba mundu enfrenta hela moras surtu Covid-19, maibé iha tinan ida ne'e ita haree moras ida ne'e komesa redúz, nune'e mak ita hahú rekruta fila-fali hodi prepara sira ba kursu lian Korea”. Nia husu mós ba joven sira atu labele gasta tempu ba hemu tua no festa, maibé presiza hakbesik-an ba sentru formasaun sira hodi buka informasaun nune'e bele foti desizaun ba sira-nia an, tanba nasaun ne'e presiza ema matenek hodi kontribui ba dezenvolvimentu.
Dili, 10 Novembru – Koordenadór Saúde Ba Ema Hotu (SABEH), Andre Belo, informa iha tersa (09/11) ne’e iha Palásiu Prezidensiál, Dili, katak, iha eventu realizasaun konsulta médika iha resintu Palásiu Prezidensiál, SABEH rejista pasiente ho problema fuan no pulmaun ka kardiurespiratóriu aas liu. Moras seluk ne’ebé rejista mak hanesan tensaun aas, estomagu no moras-kulit. Hatán ba prosesu tratamentu ba pasiente sira ne’e, Andre Belo hateten, “tratamentu la’o di’ak. Komunidade no staff sira mós kontente tanba doutór sira haree no esplika ho di’ak kona-ba sira-nia moras”. Atividade konsulta médika ne’e Prezidénsia Repúblika realiza durante loron rua, hahú hosi 08 to’o 09 Novembru 2021, nu’udar parte ida hosi programa ‘Palásiu Aberta’, ne’ebé koopera ho SABEH.
Manufahi, 10 Novembru 2021 – Institutu Politékniku Betanu (IPB) realiza serimónia graduasaun ba daruak ba estudante hamutuk na’in-83, ohin (10/11) iha Betanu, Same, Manufahi. Prezidente IPB hateten, totál graduadu na’in-83 ne’ebé hetan graduasaun daruak iha IPB tinan ida ne’e kompostu hosi feto na’in-29 no mane na’in-54. Hosi ne’e, ensínu superiór enjeñaria departamentu kontrusaun sivíl graduadu na'in-35 no ensínu superiór agronomia Zeotéknika produsaun animál graduadu na'in-48. Iha fatin hanesan, Diretora Jerál Ensinu Superiór Siénsia, Maria Filomena Lay Guterres, reprezenta Ministru Ensinu Superiór, Siénsia no Kultura, hateten, nia agradese ba IPB tanba konsege prodúz no gradua rekursu umanu ne'ebé ho kualifikadu, tanba rekursu umanu sai fatór determinante hodi dezenvolve sosiedade no nasaun Timor-Leste. Graduadu Isaac Agostinho da Cruz agradese ba IPB, inan-aman no familia nia apoiu tomak ne’ebé lori sira konsege finaliza estudu.
Dili, 06 Outubru 2021 – Adjuntu Diretór eskola Nobel da Paz, Agustinho Pinto husu ba estudante sira ne’ebé hala’o estudu iha eskola refere atu labele haree ba ninia kondisaun edifísiu sira. “Labele haree ba kondisaun edifísiu ninian maibé haree ba oportunidade ne’ebé mak ita-boot sira. Maske iha li’ur ne’ebá ema haree kondisaun la di’ak maibé iha laran ne’e profesór sira ema ne’ebé kualifikadu iha área lisensiadu tuir duni méritu ne’ebé mak sira iha […]. Tanba ne’e ha’u hanoin (estudante sira) tenke kontinua aprende, badinas tama eskola, nune’e ba futuru ita-boot sira labele difikulta ita-boot sira-nia an,” dehan Adjuntu Diretór ne’e ba jornalista Timor News, ohin (06/10), iha nia knaar-fatin, Kintal-Boot, Dili. Nia informa katak eskola Nobel da Paz ninia edifísiu la sufisiente atu jere ba estudante hamutuk na’in-1.587, tanba ne’e fahe hikas ba turnu rua mak dadeer-saan no loro-kraik. Adjuntu Diretór ne'e hato’o ba Governu katak maske eskola refere privadu maibé estudante sira hotu-hotu timoroan, ne’e duni sé Governu liuliu Ministériu Edukasaun iha hanoin atu halo buat ruma hodi hadi’a eskola nia kualidade, entaun parte eskola prontu koopera.
Lautén, 05 Outubru 2021 – Ernesto Pinto nu’udar pasiente ida ho moras stroke ne’ebé halo nia durante fulan haat (4) ona toba de’it, maibé, ninia moras stroke ne’e hetan kura hafoin nia simu tiha vasina AstraZeneca doze dahuluk iha iha 13 Setembru 2021 liubá. Iha tersa (05/10) ne’e Ernesto Pinto hetan vizita hosi Sekretáriu Estadu ba Komunikasaun Sosiál (SEKOMS) Merício dos Reis Akara, iha aldeia Aradarat, suku Iliomar 1, postu-administrativu Iliomar, munisípiu Lautén. Iha vizita ne’e, SEKOMS rona direita informasaun hosi Doutór Leonel Norberto Sarmento Kapela, ne’ebé explika katak, “moras ne'ebé Ernesto Pinto, infrenta mak moras ‘stroke’ durante fulan haat no toba de’it, maibé hafoin simu vasina doze dahuluk iha loron 13 fulan Setembru tinan 2021, sona de’it iha kama leten no depois-de simu vasina hetan rezultadu di'ak nia mesak hadeer la'o mesak”. Ernesto mós sei simu tán vasina doze daruak ne’ebé sei hala'o iha loron 08 fulan Novembru tinan 2021. Hafoin vizita hotu, ekipa saúde sira hala'o kedas vasina ba komunidade sira iha suku Iliomar 1, aldeia Iradarat.
Dili, 12 Novembru 2021 – Sobrevivente Masakre 12 Novembru, Tomas Caldeira, husu atu ema ida-idak konta ninia envolvimentu iha Masakre 12 Novembru 1991 ho loloos tanba istória ne’e ba nasaun. “Masakre ida ne’e ita tenke konta ita-nia istória ho loloos. Ita tenke konta ita-nia istória ho loloos tanba ita konta ita-nia istória la’os katak ba ita-nia an maibé ba nasaun. […] Buat ida Masakre 12 Novembru ne’e ninia istória ne’e naruk. Iha momentu ne’ebá iha grupu oioin, tanba ne’e balu dalaruma deskonfia ba malu, dehan ida ne’ebá la halo, ida ne’e la halo,” Tomas Caldeira informa ba jornalista Timor News, ohin (12/11) iha Santa-Krúz, Dili. Nia husu ba Estadu atu tau-matan mós ho loloos ba sobrevivente balu ne’ebé oras ne’e seidauk hetan pensaun no balu mós kontinua moris hela ho kondisaun ne’ebé la dignu.
Dili, 06 Outubru 2021 – VIII Governu ne’ebé lidera hosi Primeiru-Ministru, Taur Matan Ruak, define ona prioridade nasionál neen ba Orsamentu Jerál Estadu (OJE) 2022 ho montante billaun $1.675. Komunikadu ofisiál ne’ebé divulga ohin (06/10) hosi parte Governu haktuir, prioridade nasionál neen ba OJE 2022 ne’ebé VIII Governu define ona mak hanesan: dezenvolvimentu kapitál umanu (edukasaun, formasaun profisionál no saúde); abitasaun no inkluzaun sosiál; setór produtivu sira (agrikultura no turizmu), ambiente no konetividade; dezenvolvimentu setór privadu; dezenvolvimentu rurál; no governasaun di’ak. Enkuantu proposta Lei OJE ba tinan 2022 ho montante billaun $1.675 ne’e aprova ona hosi Konsellu Ministru wainhira hala’o reuniaun ohin iha Palásiu Governu, Dili, hafoin aprezenta tiha hosi Ministru Finansa Rui Gomes. OJE ba tinan 2022 ho montante billaun $1.675 ne’e kompostu hosi Orsamentu Administrasaun Sentrál, Orsamentu Rejiaun Administrativa Espesiál Oekusi Ambeno (RAEOA) no Orsamentu Seguransa Sosiál nian.
Dili, 08 Outubru 2021 – Xefe suku Bekora Antonio da Silva Soares husu ba Governu atu ezekuta lalais planu sobu ponte Bekusi ne’ebé Primeiru-Ministru (PM), Taur Matan Ruak dehan ona iha fulan Abríl liubá tanba tempu udan mós besik ona. “Ita-nia maun boot Primeiru-Ministru, Taur Matan Ruak nia to’o iha fatin ne’ebá (ponte Bekusi), nia rencana atu prepara atu baku rahun tiha ponte ne’e para bele halo fali ponte ida ne’ebé di’ak liután. Maun Primeiru-Ministru dehan sobu. Atu sobu bele sobu maibé agora tempu udan ona. Sé agora besik udan ona, halo lalais tiha di’ak, maibé terlambat entaun populasaun sira besik ne’e araska ona,” Xefe suku Bekora informa ba jornalista Timor News, ohin (08/10), iha sede suku Bekora, Dili. Karik Governu la konsege sobu, entaun Xefe suku husu atu Obras Públika orienta eskavatór ba para hela besik iha ponte ne’e hodi ajuda hasai fo’er sira no loke bee dalan wainhira udan boot. “Sé bele sobu tiha entaun di’ak liu halo foun lalais tiha ba. [...] Sé la sobu entaun ha’u husu ba Obras Públika haruka traktór ba para hela iha ne’ebá para tempu udan ne’e traktór sira ajuda hasai tiha ai sira ne’e,” nia dehan. Antonio mós konsidera katak ponte Bekusi atuál ne’ebé ho kuartu ka ku’ak neen iha okos ne’e sei kontinua impede ai no fo’er sira ne’ebé mota lori wainhira udan boot no sei nafatin fó impaktu ba komunidade sira ne’ebé hela besik iha área refere wainhira mantéin de’it ponte ne’e.
Dili, 07 Outubru 2021 – Madalena da Costa nu’udar sidadaun timoroan ida ho kondisaun defisiénsia fíziku ne’ebé oras ne’e hala’o hela knaar iha organizasaun Raes Hadomi Timoroan (RHTO), husu ba públiku atu bolu ema ne’ebé ho kondisaun defisiénsia fíziku ho terminolojia loloos. Nia konsidera katak dala-barak família rasik mak bolu fali ho terminolojia ne’ebé la loos ka la edukativu. “Ha’u-nia maluk defisiente sira, dala-barak iha públiku ema sempre bolu sira la’os ho terminolojia loloos. Agora ita bele dehan katak terminolojia ne’ebé mak merese uza hodi bolu ema ne’ebé ho kondisaun defisiénsia fíziku ne’e komesa belar ona. Maibé sei iha nafatin balu, piór liu mak iha família uma laran ne’ebé dalaruma sira sempre uza liafuan ida ne’ebé mak la merese atu hodi bolu ema defisiente sira. Sira sempre bolu dehan ‘liman aat’, ‘ain aat’, ‘matan aat’. Maibé atu dehan katak liafuan ida ‘aat’ ne’e refere ba sasán. Ita ema ne’e ida la aat. Sasán aat ita hi’it ba tau iha sampah, ema la aat, tanba ne’e tenke komprende. Ba família sira, haree família ruma iha uma-laran ho kondisaun defisiénsia, labele moe, labele subar, tanba hotu-hotu iha direitu hanesan,” Madalena informa ba jornalista Timor News, ohin (07/10), iha nia knaar-fatin, Taibesi, Dili. Madalena mós husu ba Governu atu kria kondisaun ne’ebé justu relasiona ho Governu ninia edifísiu hotu-hotu atu bele asesível ba ema ne’ebé ho kondisaun defisiénsia fíziku. “Uma sira ne’e balu di’ak ona, maibé balu seidauk. Sira ba enkontru iha andár leten no konvida ita ba partisipa maibé difikulta atu asesu iha leten ne’ebá,” nia dehan.
Dili, 08 Outubru 2021 – Prezidente Repúblika (PR) Francisco Guterres Lú Olo, ohin (08/10), fó posse ba Embaixadór Timor-Leste na’in lima ba nasaun lima mak hanesan; ba Reinu Tailándia mak Juvêncio de Jesus Martins: ba Reino Béljika mak Jorge Trindade Neves de Camões: ba Repúblika Indonézia mak Filomeno Aleixo da Cruz: ba Repúblika Mozambike mak Francisco Miranda Branco; no ba Malázia mak Joana Veneranda Amaral. Iha diskursu, PR hateten katak asaun diplomátika iha rai-li’ur tenke koresponde ho nesesidade interna nasaun ninian. “Asaun diplomátika, dezenvolve iha país ida-idak, tenke koresponde ho nesesidade interna ita-nia país. País investe iha diplomasia fatia ida razoável hosi Orsamentu Jerál Estadu. No sai óbviu katak ida ne’e ezije autór sira diplomata, fó énfaze ba Embaixadór sira atu kumpri sira-nia misaun,” Prezidente Repúblika hateten iha ninia diskursu, ohin, iha Palásiu Prezidensiál, Dili. PR fiar katak, ho orientasaun hosi Ministériu Negósiu Estranjeiru, Embaixadór sira sei esplora oportunidade iha nasaun ida-idak hodi fó benefísiu ba Timor-Leste.
Dili, 08 Outubru 2021 – Diretór Nasionál Bombeiru Timor-Leste, Claudio da Silva, husu ba komunidade sira atu labele fó tán osan ba membru Bombeiru sira ne’ebé ba hala’o sira-nia devér hodi serví komunidade. “Ami-nia servisu la husu atu komunidade selu ami tanba Estadu selu tiha ona ami. Ami prontu ba atu serví de’it, ami kumpri ami-nia misaun. Ami la hanesan instituisaun balu ne’ebé atu ba halo buat ruma komunidade tenke selu. Ami hatene katak ami-nia an ne’e Estadu selu ona fulan-fulan. […] Balu dehan katak ami ba tesi ai karik (komunidade) tenke selu ami, ami ba fornese bee karik (komunidade) tenke selu ami ne’e labele,” dehan Diretór Nasionál Bombeiru Timor-Leste, Claudio da Silva, ba jornalista Timor News, ohin (08/10) iha nia knaar-fatin, Kaikoli, Dili. Tanba ne’e, nia dehan katak wainhira iha membru Bombeiru ruma mak husu atu komunidade selu sira, entaun tenke informa ba parte Diresaun Bombeiru nian hodi foti medida ruma. “Sé iha membru ruma mak halo asaun sira hanesan ne’e, halo favór kontaktu mai iha diresaun para ami bele foti medida ruma,” Claudio dehan.
Likisá, 10 Novembru 2021 - Ministra Saúde, Odete Maria Freitas Belo, akompaña hosi Diretora Nasionál Administrasaun, Lojístika no Patrimóniu, Emilia de Jesus, iha kuarta (10/11) ne’e, entrega kareta Ambulánsia multi-funsaun ida ba Sentru Saúde Bazartete, munisípiu Likisá. "Primeiru ha'u hakarak atu dehan kareta ambulánsia ne'e importante teb-tebes ne'ebé wainhira sasán sira ne'e iha tiha ita tenke utiliza, ita tenke uza," dehan Ministra Saúde ba komunidade sira, iha sede suku Leorema. Ministra ne’e afirma tán katak, ho númeru populasaun ne’ebé barak iha fatin refere iha direitu atu hetan tán postu saúde ka transporte ruma  bazeia ba totál númeru populasaun ne’ebé oras ne’e hamutuk rihun 16. "Ita-boot sira ohin iha transporte ida ba ita liuhosi sentru saúde Bazartete ne'ebé mak sei haree ida ne'e i iha mós suku haat ne'ebé mak ohin temi iha ne'e ho nia númeru populasaun wainhira ita soma hamutuk rihun 16. Ita-boot sira iha direitu atu hetan postu saúde ka ita-boot sira iha direitu atu hetan transporte ruma," nia afirma.
Manufahi, 11 Outubru 2021: Xefe aldeia Uma-Luli, Alfredo Prego, informa katak komunidade sira ne’ebé buka moris liuhosi fila-liman no mós funsionáriu sira iha aldeia Uma-Luli, suku Babulu, postu-administrativu Same, tau hamutuk osan hodi halo rasik ponte ida ne’ebé kotu iha aldeia refere. “Ami halo kuaze atu hotu ona maibé tuir kbiit ami komunidade ninian, ami mak sosa rai-henek, simente, no lalin fatuk, ami hodi halo maibé sei kontinua to’o hotu. Kona-ba orsamentu ne’e ami halo kontribuisaun hosi funsionáriu sira mak halo kontribuisaun, ami husu kontribuisaun hosi funsionáriu no hosi ema sira buka moris ne’e. Ami sei kontinua halo to’o hotu atu kleur ka lalais, no ba komunidade sira ami husu ajuda servisu,” Xefe aldeia Alfredo informa ba jornalista Timor News, ohin (11/10), via telefone. Nia akresenta katak komunidade sira ho inisiativa hodi halo rasik ponte ne’e tanba sira hakarak asesu ba dalan ho transporte ne’ebé bele ba-mai ho di’ak maibé ponte ne’e monu tiha entaun impede sira-nia viajen hodi hala’o atividade loro-loron. “Liuhosi ita-boot sira (TimorNews) entaun ami husu hato’o hela ba Governu katak ajuda tau-matan mai ami tanba parte Governu nian balu mai iha ne’e ami fó hatene ona maibé sira la fó atensaun ida. Ho ita-boot sira-nia mídia ne’e ami hakarak husu ajuda mak ne’e, Governu haruka tán besi mai no simente uitoan para ami bele hodi sor tiha ida ne’e halo di’ak to’o hotu lalais,” Xefe aldeia ne'e husu. Iha ponte rua ne’ebé presiza hadi’a iha aldeia refere, maibé ponte ida seluk fali ne’e Alfredo husu Governu tenke fó apoiu tanba sei gasta orsamentu boot. “Ida sorin ne’e mai mak ne’e, presiza orsamentu duni tanba ne’e sé karik liuhosi ita-boot sira entaun ita-boot sira bele hatutan hela ba (Governu),” nia dehan.
Dili, 08 Outubru 2021 – Diretór Nasionál (DN) Bombeiru Timor-Leste Claudio da Silva husu ba komunidade sira katak tenke hato’o informasaun kona-ba fatin akontesimentu inséndiu ruma ba parte Bombeiru nian ho loloos no klaru atu nune’e ekipa Bombeiru bele to’o lalais iha fatin akontesimentu hodi halo asaun preventiva sira. “Dalaruma ita-nia komunidade sira hato’o informasaun mai hateten de’it dehan katak ‘ooooh ahi hán iha Bekora’. Bekora maibé iha uitoan ne’ebé loos, ladún klaru. Tanba ne’e kuandu fó informasaun ruma tenke klaru katak iha Bekora iha dalan ida ne’e ka bairu ida hanesan ne’e, para ita ba. Sé hateten de’it dehan iha Bekora ka iha Komoro, ne’ebé difísil ita atu ba lalais to’o iha fatin ne’e, ne’e ita ba ita sei buka,” DN Bombeiru informa ba komunidade liuhosi mídia Timor News, ohin (09/10), iha nia knaar-fatin Kaikoli, Dili. Nia akresenta katak sé la konsege informa fatin akontesimentu ruma ho klaru ba parte Bombeiru, entaun hakat de’it ba postu Polísia ne’ebé besik atu Polísia informa hela ba parte Bombeiru.
Dili, 08 Outubru 2021 – Postu Saúde Maloa ne’ebé lokaliza iha munisípiu Dili hasoru difikuldade iha atendimentu tanba fatin kloot nune’e la sufisiente atu fahe ba divizaun barak. “Difikuldade iha klínika ida ne’e mak fatin. Ita hatene katak atendimentu saúde ne’e iha parte barak hanesan isin-rua, vasinasaun, nutrisaun, farmásia, laboratóriu, emerjénsia, iha ninia divizaun ne’e barak. Maibé tanba ita-nia fatin kloot nune’e ami halo divizaun labele. Rekursu umanu mós ami fahe la to’o. […] Maibé atendimentu ba populasaun la’o nafatin,” Enfermeiru Seniór iha postu saúde refere, Bernardo Amaral do Rosário, informa ba Timor News, ohin (08/10) iha nia knaar-fatin. Bernardo dehan katak sira-nia parte hato’o ona problema ne’e ba Governu maibé buat hotu-hotu Governu sei tetu didi’ak atu halo tanba ne’e oras ne’e daudauk kontinua ho kondisaun fatin kloot. “Maibé Governu tenke hadi’a,” nia realsa. Bernardo mós hato’o mensajen ba populasaun katak tenke mantéin ambiente moos no kuidadu ida-idak nia saúde rasik atu bele moris ho saudável no ijiéniku nafatin.
Dili, 28 Outubru 2021 – Eiz Komandante En Xefe FALINTIL, Kay Rala Xanana Gusmão hakerek karta kondolénsia ba Max Stahl nia espoza Ingrid Bucens no família sira hodi hateten katak Max Stahl nu’udar inspirasaun ida ba Xanana durante momentu difísil balu iha Timor-Leste nia luta ba independénsia. “Ha’u mós sei sente falta tebes ho Max (nia prezensa) ne’ebé ha’u admira tebes no ne’ebé sai hanesan inspirasaun ida mai ha’u durante tempu difísil tebes balu iha ami-nia luta,” Xanana dehan iha karta ne’ebé Timor News asesu ohin (28/10). Iha parte dahuluk hosi karta ne’e, Xanana hateten katak Max Stahl nu’udar jornalista korajozu ida ne’ebé expóz injustisa no konta istória sira ne’ebé mundu presiza rona. Xanana konsidera katak Max ninia kontribuisaun sira liuliu ariska nia-an hodi halo filmajen ba opresaun no brutalidade iha masakre Santa-Krúz no filmajen seluk tán muda Timor-Leste nia destinu. “Ha’u hatene ida ne’e nu’udar momentu difísil tebes ba ita-boot no família no ha’u hato’o ha’u-nia kondolénsia kle’an,” Xanana hakerek iha parte ikus hosi karta ne’e Christopher Wenner koñesidu ho naran Max Stahl, moris iha 06 Dezembru 1954 no hakotu-iis ohin tuku 04:30 iha Brisbane, Austrália, tanba moras komplikadu.
Dili, 11 Outubru 2021 – Xefe suku Vatuvou, postu-administrativu Maubara, munisípiu Likisá, Gabriela Periera da Costa Jerónimo, hato’o mensajen hodi enkoraja  feto sira iha Timor-Leste katak feto la’os atu servisu de’it iha dapur maibé bele sai mós líder ida no foti desizaun. “Ha’u-nia mensajen ba feto maluk sira katak labele ta’uk no labele grogi, ita bele mós prepara ita-nia an atu sai lideransa, la’os mane de’it mak bele foti desizaun, ita feto mós bele foti desizaun. Labele hanoin de’it katak feto ne’e nia servisu mak iha dapur de’it, maibé feto mós bele sai lideransa,” Gabriela hato’o mensajen ida ne’e, tuir Sekretaria Estadu ba Igualdade no Inkluzaun (SEII) divulga ohin (11/10). Gabriela iha oan na’in-7 ne’ebé kompostu hosi feto na’in-6 no mane na’in-1, no nia mós asume knaar nu’udar Xefe suku Vatuvou ne’ebé eleitu ona ba períodu 2016-2023. Iha tinan 2009 nia asume knaar hanesan Koordenadora Rejistu Asuntu Veteranu durante fulan ualu. Nível Edukasaun ikus ne’ebé Gabriela hasai mak iha Eskola Sekundária Jerál Públika Likisa ne’ebé remata iha tinan 1995. Ho perfíl ida ne’e, SEII espera katak públiku bele hatene feto no mane hamutuk mak bele lori prosesu dezenvolvimentu iha família, aldeia, suku, no to’o ba nível nasionál.
Dili, 26 Outubru 2021 – Papa Francisco konfirma katak nia espera bele vizita Papua Nova Guiné no Timor-Leste iha tinan oin, haktuir UCA News ohin (26/10). “Ha’u nafatin tenke selu debe viajen ba Papua Nova Guiné no Timor-Leste,” Papa hateten ba ajénsia notisioza Arjentina, Telam, iha interview ida ne’ebé Telam publika iha 22 Outubru liubá. Papa Francisco orjinalmente planeia hela atu vizita nasaun rua ne’e iha 2020. Maibé, Papa ninia planu viajen hotu-hotu iha 2020 kansela tanba pandemia Covid-19. Nu’udar Reprezentante Santa Sé iha Timor-Leste, Núnsiu Apostóliku, Monseñor Marco Sprizzi hateten ona molok ne’e katak, Papa Francisco espera atu vizita Timor-Leste iha Janeiru 2022 wainhira situasaun di’ak lalais. Tanba ne’e Monseñor Marco Sprizzi husu ona ba povu Timor-Leste atu simu vasina molok simu Papa Francisco nia vizita.
Ermera, 26 Outubru 2021 – Komunidade hosi aldeia Assi, suku Haupu, postu-administrativu Letefoho, Ermera, husu ba parte Governu atu estandariza produtu maek nia folin hodi bele fó benefísiu boot ba sira atu sustenta nesesidade loro-loron. “Uluk ami seidauk hatene ema sosa, ami hakiak para halo rai metan, buras no halakon du’ut de’it. Maibé agora ami hatene ona katak, maek mós iha folin iha merkadu nasionál no internasionál. […] Agora presu maek nian tún liu la tuir standard, ne’ebé husu ba Governu hasa’e folin maek,” Adelino Maia ba jornalista Timor News, ohin (26/10), via whatsapp. Adelino hateten katak, komunidade sira iha suku Haupu oras ne’e kontinua kuda maek, no sira fa’an ba kompañia balu ne’ebé sosa ho folin mak sentavu 50 ka $0.50 kada kilógrama.
Dili, 28 Outubru 2021 – Ekipa konjuntu ba boa governasaun ne’ebé kompostu hosi Komisaun Anti Korupasaun (KAK), Diresaun Nasionál Transporte Terestre (DNTT), Diresaun Jerál Patrimóniu Estadu, no Polísia Nasionál Timor-Leste (PNTL), sei hala’o fiskalizasaun no kontrolu ba viatura Estadu nian ne’ebé movimenta iha tempu feriadu ba selebrasaun loron Finadu ne’ebé monu iha 02 Novembru. “Sesaun konvokatóriu ida atu halo press release kona-ba implementasaun programa ida kona-ba ekipa fiskalizasaun konjunta ba iha kontrolu movimentu viatura estadu, ne’ebé tuir padraun PPO estabelese tiha ona, fó mandatu ba ekipa ida ne’e hodi halo koordenasaun ba iha ámbitu loron feriadu, fin semana no fora hosi períodu normál oras servisu ninian. Servisu ne’ebé ekipa fiskalizadór halo mai ho baze dekretu lei nú. 8/2003, define kona-ba utilizasaun viatura Estadu. Viatura Estadu uza ba iha finalidade servisu nian iha oras servisu, karik iha fin semana, loron boot atu halo movimentu presiza iha karta autorizasaun ida atu halo movimentu ho di’ak. Segundu, haree mós ba períodu normál utilizasaun viatura Estadu ninian, hosi oras 7:00 too 19:00. Ba sira ne’ebé la kumpri, signifika nia la tuir kumprimentu no bele hetan sansaun ruma,” Diretór Diresaun Jerál Jestaun Patrimóniu Estadu, Januário da Gama, informa ohin (28/10) liuhosi konferénsia imprensa ne’ebé ekipa konjunta hala’o iha edifísiu Patrimóniu Estadu, Balide, Dili. Fiskalizasaun konjunta ne’e sei halo hahú hosi 30 Outubru to’o 30 Novembru 2021, iha teritóriu tomak, no sei hetan observasaun hosi Komisaun Funsaun Públika.
Manufahi, 25 Outubru 2021 – Governu liuhosi Ministru Obras Públika (MOP) Salvador dos Reis Pires, akompaña hosi Prezidente Eletrisidade Timor-Leste (EDTL), E.P, Paulo da Silva, iha segunda (25/10) ne’e, lansa fatuk dahuluk ba projetu eletrifikasaun hodi hahú dada eletrisidade ba iha suku Mindelo no Aitemua, postu-administrativu Turiskai, munisípiu Manufahi, ne’ebé sei hala’o hosi kompañia Aitemalau Tarotu Unip., Lda, ho kompañia Delta Mola, Unip., Lda, durante fulan 5, no sei gasta orsamentu hamutuk $533.281.07. Iha okaziaun ne’e, Ministru Salvador husu ba komunidade tomak liuliu veteranu sira, inan-aman no joven sira hodi kontribui ba projetu dada eletrisidade ba komunidade iha suku rua ne’e, nune’e projetu ne’e bele finaliza tuir tempu ne’ebé determina ona iha kontratu. “Mai ita hamutuk ajuda kontribui ba programa ida-ne’e, projetu ida-ne’e hotu lalais ho kualidade para bele fasilita ita-boot sira-nia atividade loron-loron ba moris di’ak. […] sé lakohi kontribui ita mak sofre ba dezenvolvimentu atu tama mai iha ita-nia suku. Iha fatin-fatin ha’u sempre dehan kuandu Governu halo ona dezenvolvimentu mak balu halo impedimentu di’ak liu ita prioritiza suku seluk. […] Dala ida-tan parabéns,” Ministru apela ba komunidade sira iha Turiskai.
Ainaru, 10 Outubru 2021 – Komunidade sira kria grupu ida ne’ebé kompostu hosi ema na’in-15 hodi kuda ai-kameli ne’ebé to’o agora hamutuk éktare 15 ona, iha aldeia Goulau, suku Leo-Lima, postu-administrativu Hatu-Udu, munisípiu Ainaru. Alexandrinho da Costa nu’udar membru ida hosi grupu refere, informa katak, sira kuda ai-kameli ne’e dezde iha tinan 2006 tanba rona informasaun hosi Eiz Ministru Agrikultura Estanislau Aleixo ne’ebé dehan iha momentu ne’ebá katak tenke haburas rikusoin ai-kameli iha Timor-Leste. “Ami ne’ebé kuda Ai-kameli ne’e fahe kada grupu, grupu ida (kompostu hosi) ema na’in-15. […] Ami kuda hahú hosi tinan 2006. Ami kuda éktare 15. […] Ai-kameli sira ne’e boot hotu ona. Iha momentu ne’ebá ami kuda balu mak susesu no balu nian la susesu tanba rai nia kualidade,” dehan Alexandrinho ba jornalista Timor News, ohin (10/10), via telefone. Nia husu atu Governu apoia rede ba sira-nia grupu hodi halo lutu hale’u ai-kameli ne’ebé sira kuda tanba durante ne’e lutu laiha. “Estadu mós la apoiu, parseiru ruma mós la apoiu. […] Ami rekomenda ba Governu sé bele karik Governu fó apoiu ba ami-nia grupu fó rede ruma para ami bele halo lutu hodi taka ai-kameli sira ne’e no fó mós ho osan ruma hodi sosa ai para bele harii atu prega rede,” Alexandrinho dehan.
Ermera, 11 Outubru 2021: Primeiru-Ministru (PM), Taur Matan Ruak haktuir ba populasaun sira iha postu-administrativu Letefoho, munisípiu Ermera, iha segunda (11/10) ne’e, kona-ba mensajen hosi Reprezentante Vatikanu nian iha Timor-Leste, ne’ebé husu ba nia atu enkoraja populasaun sira hodi simu vasina nu’udar pré-kondisaun atu prepara-an ba Papa Francisco nia vizita mai Timor-Leste iha nia viajen papál ba Ázia no Pasífiku iha inísiu tinan 2022 ne’ebé ajenadu ona hosi Vatikanu. “Ita-boot sira rona, Reprezentante Papa nian iha ita-nia rain, ami na’in rua ko’alia nia dehan hanesan ne’e: Sr. Primeiru-Ministru ita boot bele hateten ba sidadaun sira tanba ha’u hatene Timor maioria Katóliku, sé hakarak Papa mai entaun tenke vasina, tanba Papa kuandu mai vizita, ita tenke vasinadu hotu ona, seguru ona mak nia mai,” haktuir Xefe Governu iha Letefoho. Foin daudauk Reprezentante Vatikanu iha reuniaun ida ho Xefe Governu hodi haktuir inisiativa Papa Francisco nian atu vizita Timor-Leste iha tinan oin, maibé Papa husu atu sarani timoroan sira tenke simu ona vasina, atu labele iha risku wainhira halibur malu lubun boot hodi simu nia prezensa iha Timor-Leste.
Dili, 11 Outubru 2021 - Gabinete Apoiu Atividade Kónjuge Prezidente Repúblika (GAAK-PR) hala’o treinamentu ‘Hakbiit Negosiante’ hodi hasa’e negosiante feto sira-nia abilidade, durante loron rua iha suku Bikeli no loron rua mós iha suku Makadade, Ataúru, no hetan partisipante hamutuk na’in-56. Treinamentu ne’e ninia objetivu prinsipál mak atu hasa’e no kapasita inan-feton sira kona-ba jestaun finansiamentu nune’e bele jere ho di’ak wainhira hala’o negósiu loro-loron nian hodi bele hatene kapitál ho lukru hira mak sira iha. Iha loron daruak hosi treinamentu ne’e partisipante sira mós aprende no simu treinamentu Kulinária kona-ba oinsá prepara ai-hán lokál ho di’ak nune’e bele utiliza produtu lokál ka materiál lokál nian maibé sabór furak atu bele dada ka atrai liután turizmu lokál no internasionál ba Ataúru. Partisipante na’in-56 iha treinamentu ne’e mai hosi Uaruana, Fatu’u, Akrema no Makadade. Komunidade iha suku Bikeli ho Makadade agradese ba Espoza PR ne’ebé ho inisativa hakbiit negosiante ki’ik liuhosi programa fó treinamentu nune’e bele hasa’e sira-nia kapasidade atu bele prepara ho di’ak liután sira-nia produtu kulinária iha Ataúru hodi simu turista lokál hosi fatin hotu-hotu ne'ebé sei ba vizita Ataúru.
Ermera, 12 Outubru 2021: Primeiru-Ministru (PM), Taur Matan Ruak hateten katak suku 70 resin iha Timor-Leste seidauk hetan liña eletrisidade tanba veteranu sira hadau malu atu kaer projetu dada liña eletrisidade. “Eletrisidade to’o agora barak mak seidauk (hetan) ne’e liuliu tanba hadau malu, veteranu sira hadau malu, dehan jujur de’it. Ha’u ba iha suku ida iha Maubara, veteranu sira iha ne’ebá dehan, ‘Sr. Prezidente, ami iha Maubara ne’e veteranu laiha be veteranu hosi Baukau nian mak mai dada fali eletrisidade iha ne’e?’. Ha’u dehan, 'katuas sira ha’u la sibuk, sé veteranu Maubara ka Baukau ka ida ne’ebé nian, ha’u hakarak ne’e ahi tama uma' […]. Ha’u ba iha Mausiga, sira hadau malu [...]. Ai-riin nahe de’it iha Mausiga, tama ba suku laran ne’e susar," PM Taur dehan, ohin (12/10), hodi responde ba komunidade iha postu-adminsitrativu Hatulia sira-nia preokupasaun kona-ba eletrisidade ne’ebé sira hato’o ba Taur wainhira nia halo kampaña vasinasaun iha Hatulia, Ermera. PM Taur esplika katak, iha tinan ida ne’e parte Governu sei kompleta tenderizasaun ba dada liña eletrisidade ba suku 70 resin, nune’e, sei lori tempu atu hatama eletrisidade ba suku sira ne'e maibé sei la’o ba oin. “Ikus-ikus ne’e ha’u haree veteranu sira koopera maka’as no la hanesan uluk. […] Eletrisidade ne’e sei lori tempu maibé sei ba oin, nune’e husu para koopera, labele hadau malu,” PM Taur akresenta.
Dili, 27 Outubru 2021 – Relasiona ho loron finadu ne’ebé sei selebra iha 02 Novembru no loron ne’e mós besik daudauk ona, nune’e, Diresaun Nasionál Transporte no Tereste (DNTT) hasai karta ida hodi aviza ba kondutór transporte públiku sira atu tula pasajeiru labele liu kapasidade kareta nian atu nune’e bele evita asidente iha estrada públiku. “Fó hatene ba kondutór ka kareta-na’in transporte públiku hanesan bus, mikrolete ho angguna ne’ebé hala’o sirkulasaun hodi tula pasajeiru iha teritóriu Timor laran tomak katak, labele tula pasajeiru liu kapasidade kareta nian, no tenke tula pasajeiru tuir lisensa ne’ebé Diresaun Nasionál no Diresaun Munisípiu sira fó sai,” DNTT akresenta iha karta ofisiál asina hosi parte DNTT no Polísia Nasionál Timor-Leste (PNTL), ne’ebé Timor News asesu ohin (27/10). Parte DNTT hateten katak, wainhira tula pasajeiru la tuir lisensa tarjetu ne’ebé fó sai entaun PNTL sei fó sansaun tuir lei no regulamentu ne’ebé iha.
Bobonaru, 09 Novembru 2021- Ministériu Obras Públikas (MOP) liuhosi Eletrisidade Timor-Leste (EDTL) E.P., ohin (09/11), lansa ona projetu eletrifikasaun ba komunidade aldeia Haelesu no Nunudoi, suku Atabae, postu-administrativu Atabae, munisípiu Bobonaru. Iha ámbitu lansamentu ne’e, Ministru Obras Públikas, Salvador dos Reis Pires hateten, nia espera katak programa refere laiha impedimentu ruma iha terenu. “Ohin ha’u hamutuk ho Prezidente EDTL ho ekipa, reprezentante autoridade munisípiu, autoridade lokál no komunidade sira lansa projetu iha suku Atabae Lama, hosi aldeia Haelesu ba Nunudoi, ne’e ba faze ida primeiru, Haelesu ba Fatubesi no pur volta 7.8KM, ne’e sei fó benefísiu ba kliente hamutuk 160, espera katak ho programa ida ne’e laiha impedimentu ruma, laiha dezafiu ruma iha terenu, nune’e iha tempu badak komunidade bele asesu eletrisidade,” Salvador Pires informa ba jornalista sira iha suku Atabae Lama, hafoin lansa tiha projetu ne’e. Iha fatin hanesan, kompañia implementadór sira promete sei finaliza projetu ne’e iha fulan Janeiru tinan oin hodi fornese eletrisidade ba komunidade. “Ami promete katak iha Janeiru nia laran ami sei entrega eletrisidade ba komunidade para bele utiliza, sasán sira, ai-riin kompletu ona, hein lori fiu mai terenu,” Diretór Kompañia Mota Loes Unip. Lda, Norberto Pires hateten.
Dili, 10 Novembru 2021: Primeiru Sekretáriu ba Asuntu Internu Austrália, Wanda Sendzimir, afirma katak, ninia parte sei apoia Polísia Nasionál Timor-Leste no Migrasaun hodi hala’o investigasaun kle’an no kombate krime tráfiku sira liuhosi inisia ho proativu prosesu judisiál, kondena no kastiga trafikante sira bazeia ba lei ne’ebé vigór. Wanda Sendzimir afirma asuntu ne’e, ohin (10/11), wainhira hasoru malu ho Vise Ministru Interiór (MI) Antonio Armindo, iha Vila-Verde, Dili. “Ami sente orgullu tebes hodi fó asisténsia ba Governu Timor-Leste liuliu servisu hamutuk hodi proteje vítima hosi krime tráfiku umanu ne’ebé organiza hosi ema ka grupu ida hodi esplora ema seluk nia moris,” Reprezentante Governu Austrália ne’e akresenta. Iha fatin hanesan, Vise MI Antonio Armindo hateten, tráfiku umanu sai mós preokupasun ba parseria internasionál sira, tanba ne’e Governu esforsa hodi hahú kria grupu traballu haree ba asuntu tráfiku umanu. “Ita rekoñese katak presiza tebes rekursu finanseiru hodi fó formasaun ba membru sira kona-ba lei tráfiku no identifikasaun ba vítima, tan ne?e, Governu ho inisiativa halo parseria ho Governu Austrália hamutuk ho parseiru internasionál sira atu bele fó treinamentu ba ofisiál PNTL, Protesaun Sivíl no Migrasaun sira,” Vise MI dehan.
Dili, 11 Novembru 2021 – Diretór Eskola Sekundária Nicolau Lobato Tasi-Tolu, Marcos Soares Pacheco, informa katak livru ba matéria sira iha eskola refere oras ne’e menus tebes tanba Ministériu Edukasaun fahe to’o de’it iha tinan 2012, no tinan barak ona la distribui. “Preokupasaun ne’ebé ami hasoru durante ne’e mak livru. Livru ne’ebé ami fahe ba estudante ne’e dezde ami simu iha 2012 to’o agora. […] Agora livru ba matéria balu mai ami laiha teb-tebes ona. Ne’e la’os eskola ida ne’e de’it maibé eskola balu mós iha difikuldade ne’ebé hanesan, livru menus, tanba fahe komesa hosi 2012 to’o agora tinan hira kedas ona ami la hetan ona livru ne’ebé hosi Ministériu Edukasaun,” Diretór ne’e relata ba jornalista Timor News, ohin (11/11) iha nia knaar-fatin, Tasi-Tolu, Dili. Aléin hosi ne’e, Diretór Marcos mós hateten katak sira iha estudante barak tebes nune’e sala aula la sufisiente, maibé parte Fundasaun planeia ona atu konstrui tán sala aula iha tinan oin. Diretór ne’e husu ba estudante sira atu estuda no prepara-an ho didi’ak tanba ezame pasajen klase no ezame nasionál besik ona.
Dili, 11 Novembru 2021 – Ekipa Fiskalizasaun Konjunta (EFK) ba monitorizasaun viatura Estadu nian, liuhosi Pontu Fokál Komisaun Anti Korupsaun (KAK) Euclides Madeira, hato’o agradesimentu ba públiku tanba kontribui ona iha servisu monitorizasaun movimentu viatura Estadu iha loron Finadu foin lalais ne’e liuhosi hasai foto inklui halo vídiu ba viatura Estadu sira-nia movimentu no manda ba parte EFK. “Ami hakarak hato’o obrigadu wa’in ba públiku tanba durante loron Finadu, públiku mós tulun EFK hodi deskobre movimentasaun viatura estadu durante loron Finadu liuhosi hasai fotografia, halo vídiu no haruka mai iha EFK nia númeru WA sira. Ho ida ne’e mak ami mós akumula hotu rezultadu hosi públiku haruka mai iha EFK, ho hakraik-an EFK hakarak agradese ba públiku no mós ba mídia sira,” Madeia informa, ohin (11/11), liuhosi konferénsia imprensa ne’ebé hala’o iha Vila-Verde, Dili. Nia relata katak durante loron Finadu liubá, EFK deskobre kareta Estadu hamutuk 10 mak halo movimentu. Hosi 10 ne’e, kareta 5 hetan autorizasaun hosi ninia superiór ierárkiku no kareta 5 seluk sei prosesa tuir lei tanba la hetan autorizasaun.
Dili, 11 Novembru 2021 – Ministru Obras Públika (MOP) Salvador dos Reis Pires, no Embaixador no Embaixadór Austrália iha Timor-Leste, Peter Roberts, akompaña hosi Prezidente Bee Timor-Leste Empreza Públika (BTL., E.P), Carlos Peloi dos Reis, asina akordu subsidiáriu millaun 4$ dólar Austrália hosi Governu Austrália, hodi hadi’a sistema kanalizasaun bee-moos ne’ebé hetan estragus hosi kalamidade ne’ebé akontese iha 04 Abril liubá. “Sistema bee rua ne’ebé hetan sofre maka’as mak bee-moos tohu meta, ida fali tán mak Lakoto Mutudare, entaun osan millaun $4 dólar Austrália ne’e BTL uza atu halo reparasaun,” MOP informa ba jornalista sira hafoin asina akordu subsidiáriu ne’e ohin (11/11) iha Novu Turizmu, Dili. Enkuantu Embaixadór Peter Roberts afirma katak programa ne’e ho objetivu atu responde ba nesesidade urjente no emediata fó kontinuasaun ba sistema bee-moos iha Dili, no programa ida ne’e sei inklui servisu emerjénsia hanesan hadi’a lalais liña distribuisaun ne’ebé aat no instalasaun ba fonte bee atu nune’e uma-kain sira bele asesu ba bee-moos lalais, rekoperasaun iha tempu médiu nian, hamoos no dezenvolve liña distribuisaun foun hodi satan tempu udan tuir mai ne’e no rekuperasaun iha tempu naruk nian mak apoia BTL hodi dezenvolve planu transmisaun bee iha tempu naruk nian ba tinan 50 tuir mai ne’ebé iha estudu. Prezidente BTL, Carlos Peloi, informa katak sistema kanalizasaun bee-moos hetan estragus iha kalamidade 04 Abril liubá ne’e difisil tebes no lori tempu barak mak bele hadi’a hodi normaliza fornesimentu bee-moos ba komunidade.
Dili, 12 Novembru 2021 – Prezidente Repúblika (PR), Francisco Guterres Lú Olo apela ba joven sira iha Timor-Leste atu buka valoriza-an liután liuhosi estudu no koñesimentu hodi sai profisionál, efisiente no efetivu, nune’e bele intervéin di’ak liután programa rekuperasaun ekonómika. PR hato’o asuntu ne’e ohin (12/11) wainhira halo diskursu iha selebrasaun loron nasionál juventude no Masakre 12 Novembru, iha Santa-Krúz, Dili. “Juventude Loriku Aswa’in, molok ramata lia-menon ba loron ohin, Prezidente Repúblika apela ba joven ida-idak atu buka valoriza-an liután, liuhosi estudu no koñesimentu, atu sai profisionál efisiente no efetivu, no nune’e, bele intervéin di’ak liután iha programa rekuperasaun ekonómika atu hasa’e moris di’ak ba povu tomak. Ha’u fiar katak espíritu 12 Novembru sei fó naroman nafatin ba ita-nia Timor-Leste livre no independente,” PR dehan. PR mós hateten, sobrevivente Masakre 12 Novembru sira bele sai mestre ba jerasaun foun ohin-loron no aban-bainrua oinsá hadomi povu no pátria, ho espíritu 12 Novembru.
Dili, 15 Novembru 2021 - Ministru Interiór (MI) Taur Matan Ruak akompaña hosi Vise MI, Antonio Armindo no mós Ministru Prezidénsia Konsellu Ministru, Fidelis Manuel Leite Magalhães, iha segunda (15/11) ne’e, hahú diskute kona-ba papél MI nian hodi luta kontra tráfiku umanu iha Timor-Leste, ne’ebé servisu hamutuk ho Organizasaun Nasoens Unidas (ONU) liuhosi  Organizasaun Internasional Migrasaun (sigla inglés, IOM) no mós parseria hosi Governu Austrália. “Diskusaun ohin ne’e nia objetivu mak atu haree oinsá komponente no departamentu sira iha Governu nian bele aumenta sira-nia esforsu hodi bele hetan rezultadu ne'ebé máximu aléin hosi ida ne’e mós atu iha aproximasaun ida hanaran ‘whole government’ katak Governu tomak bele halo esforsu ida di'ak liu iha luta kontra tráfiku umanu. Entaun ohin ne’e fokus liu ba iha kanál Ministeriu Interiór nian, ita-nia Primeiru-Ministru mós hanesan Ministru Interiór ho nia Vise,” informa Fidelis Magalhães, hafoin remata enkontru refere iha rezidénsia ofisiál Primeiru-Minitru nian iha Faról, Dili. Governante ne’e afirma, krime organizadu kontinua movimentu iha eskala nasionál no mós internasionál tanba ne’e presiza atensaun sériu hosi instituisaun Governu hotu-hotu. “Ita boot sira hatene katak tráfiku umanu ne’e krime globál, krime internasionál ne'ebé mak tenke hetan atensaun no esforsu boot liu hosi nasaun sira hotu iha mundu. Timor-Leste mós rekoñese katak ida ne’e hanesan dezafiu boot ida mai ita-nia rai tanba ne’e ameasa não konvensionál ne'ebé maka sai dezafiu ba nasaun barak. Ne’e mós iha ligasaun ho krime organizadu no mós atan ka eskravidaun Governu nian,” Fidelis subliña.
Dili, 16 Novembru 2021 – Vítima hosi inundasaun ne’ebé akontese iha 04 Abríl liubá hamutuk uma-kain 14 ho totál ema na’in-80 resin oras ne’e kontinua okupa sala aula haat iha eskola pré-sekundária Akanunu, Hera, munisípiu Dili, tanba seidauk iha solusaun konkretu hosi parte Governu ba sira. Reprezentante vítima inundasaun, Paulo Fraga, informa ba jornalista Timor News ohin (16/11) iha Hera katak, sira hela iha fatin refere fulan lima resin ona no sira hasoru difikuldade barak tebes, maibé Governu nunka iha solusaun loloos ba sira. “To’o agora Governu nunka mais hanoin atu haree, ami-nia oan ki’ik oan sira ne’e nia hán-hemu ka labarik nia presiza sira ne’e nunka mais Governu mai haree, husik hela ami de’it iha ne’e. […] dalaruma labarik sira moras mós ami araska,” Paulo Fraga dehan. Vítima feto ida ne’ebé lakohi temi nia naran hateten, Governu laiha sentimentu ba vítima sira-nia kondisaun. “Ami husu Governu, ami husu mak fatin ne’ebé seguru ba ami,” nia dehan.
Dili, 17 Novembru 2021 – Traballadór servisu saneamentu husu ba komunidade sira atu fakar fo’er ho loloos iha fatin soe fo’er ka lixeiru ne’ebé Governu estabelese ona atu nune’e animál labele dada tún-sa’e fo’er sira, transporte nia movimentu mós labele dada fo’er ba estrada laran, no kontinua mantéin ambiente saudável. “Ita labele halo ambiente fo’er selae nasaun seluk bele hateten ita, ne’ebé ha’u sempre aviza beibeik, kuandu fakar fo’er (iha lixeiru) ne’e labele fakar mai to’o estrada. Imi fakar to’o estrada laran entaun kareta halai ba-mai fo’er bele namkari hotu, sai ba li’ur hotu. Ne’ebé labele soe fo’er arbiru, labele fakar arbiru, tenke fakar iha fatin ne’ebé ema hadi’a ba ita,” traballadór servisu saneamentu, Manuel da Costa de Jesus informa ba jornalista Timor News, ohin (17/11) iha Vila-Verde, Dili. Nia dehan katak dala-barak komunidade sira nunka halo ida ne’e no fó hanoin mós la rona, tanba ne’e presiza Governu tenke eduka komunidade sira atu hatene estima ambiente.
Bobonaru, 17 Novembru 2021 – Komandante Unidade Patrullamentu Fronteira (UPF), SuperintendenteEuclides Belo, deklara katak UPF halo patrullamentu rutina, iha kuarta (17/11) ne’e, no konsege  identifika atividade komérsiu ilegál iha área fronteira Indonézia no Timor-Leste, no prende sasán ilegál  sira. “Loos duni hori-sehik Komandante UPF Postu Alto Lebos, Primeiru Sarjentu Adelino Maumali, hamutuk ho membru na’in-3 hala'o patrullamentu la'o ain ba área Mapelai suku Lebos, konsege identifika atividade tranzasaun ilegál no prende sasán ilegál sira,” dehan Komandante Euclides Belo, iha kuartél UPF, Nuu-Badak Batugade, Bobonaru. Sasán ilegál hirak ne’e mak hanesan sigaru marka surya 12  pakote 373, tabaku sek marka pohon sagu kaixa 10, tabaku sek marka matahari kaixa 1, fugetis shoot 8 pakote 10, no shoot 5 pakote 20. Atu transporta objetu ilegál hirak ne’e ba postu UPF, Euclides hateten katak, nia membru hetan apoiu hosi FALINTIL Forsa Defeza Timor-Leste (F-FDTL) hodi lalin objetu sira ne'e ba postu UPF ho distánsia ne'ebé dook no daudauk ne’e entrega ona sasán hirak ne’e ba komandu PNTL munisípiu Bobonaru hodi halo prosesu investigasaun.
Oekusi, 17 Novembru 2021- Prezidente Autoridade (PA) Rejiaun Administrativu Espesiál Oekusi Ambenu (RAEOA), Arsénio Paixão Bano, akompaña hosi ekipa no tékniku sira, iha kuarta (17/11) ne’e, lansa fatuk dahuluk ba projetu dada eletrisidade ba iha bairu 5 iha suku Usitakeno no Usitasae, Sub-rejionál Oe-silo, Oekusi. Projetu refere sei benefísia komunidade bairu Tua Penu, Oenoah, Oel Nitas no Katu’i iha suku Usitakeno no bairu Nakome iha suku Usitasae ne’ebé ho totál uma-kain 167 no populasaun 570. Iha lansamentu refere PA RAEOA hateten katak, sira sente kontente tanba fatin refere sai ona hosi nakukun ba naroman tanba fatin Oel Nitas no Katu’i, Nakome sai fatin importante ba RAEOA, nune’e autoridade lakohi bairu tolu ne’e sei iha nakukun laran. Iha fatin hanesan, xefe suku Usitaqueno iha ninia intervensaun hateten katak, sira sente kontente ho prezensa ba PA RAEOA hamutuk ho membru autoridade sira tanba bele vizita sira-nia fatin izoladu ne’ebé dezde tempu okupasaun Portugés no Indonézia to’o ukun-an tinan barak ona maibé seidauk asesu ba eletrisidade. Projetu refere konstrui hosi kompañia Am-Lichoe Unipessoál. Lda., ho traballadór 17 no durasaun servisu fulan 4.
Dili, 19 Novembu 2021- Motorista mikrolete 07 ezije Governu liuliu parte Obras Públika atu ho urjente hadi'a lalais ponte ne’ebé aat no abandona hela iha parte Ai-lo’ok Laran, Dili. “Ami ezije nafatin ba Obras Públika atu haree lalais dalan ne’e atu nune’e bemo (mikrolete) bele la’o normál fila-fali”, motorista Octavio de Fátima Lemos de Jesus ba Timor, News ohin (19/11), iha Ai-lo’ok Laran, Dili. Nia kestiona, dalan provizóriu ne’ebé agora daudauk sira uza hodi halo operasaun tula pasajeiru ne’e la konfortável tanba kondisaun ladún di'ak no kloot, difísil ba kareta atu sees-malu no fó impaktu la di’ak ba kareta nia kondisaun. Iha fatin hanesan, motorista Elvis Pacheco informa, nia sente difísil ho kondisaun dalan provizóriu ne’ebé iha tanba tenke fó volta dook, kria engarafamentu ho nune’e nia husu ba parte relevante atu aselera lalais ponte ne’ebé mak aat hodi normaliza hikas movimentasaun transporte sira. “Sente araska loos tanba dalan aat loos, kloot no kria macet (engarafamentu),” Elvis hateten. Tuir kondisaun ne’ebé Timor News observa iha terenu nota katak, ponte refere kotu totál, no dalan provizóriu ne’ebé transporte públiku no privadu sira uza hodi halo movimentu ba-mai iha parte Ai-lo’ok Laran kondisaun aat no kloot, tanba ne’e transporte públiku hanesan taxi no mikrolete 07 ne'ebé mak halai diresaun ne'ebá balu deside para, la halo operasaun relasiona ho kondisaun dalan ne'ebé mak iha.
Baukau, 26 Novembru 2021 - Prezidente Parlamentu Nasionál (PPN), Aniceto Guterres Lopes, iha sexta-feira (26/11) ne’e, inaugura Eskola Ensinu Báziku Filiál (EBF) Darasula, Gariuai, munisípiu Baukau. Iha serimónia ne'e PPN hateten katak, Programa Nasionál Dezenvolvimentu Suku (PNDS) nu'udar dalan ida atu halo dezenvolvimentu hosi área rurál hodi liga ba dezenvolvimentu urbanu. Aléin hosi ne’e, xefe suku Gariuai, Arlindo Belo Freitas husu ba Governu atu aloka osan barak liután ba PNDS atu nune'e komunidade rasik mak jere sira-nia osan. Eskola refere konstrui no reabilita hosi PNDS ne'ebé tutela ba Ministériu Administrasaun Estatál (MAE) ho totál montante $51.960,50 no implementa hosi ekipa tékniku PNDS no komunidade iha área refere, dezde 18 Dezembru 2020 to'o 18 Abríl 2021. Enkuantu eskola refere ho medida metru 21?9, ho totál estudante na'in-191 inklui manorin na’in-6.
Baukau, 22 Novembru 2021 – Ministru Turizmu, Komérsiu no Indústria (sigla portugés, MTCI) José Lucas do Carmo, akompaña hosi Vise Ministra Turizmu Komunitáriu no Kulturál, Inácia Teixeira, halo lansamentu ba primeira pedra ba dezenvolvimentu sítiu turístiku, ohin (22/11) iha aldeia Waniuma, suku Caibada, postu-administrativu Baukau Vila. Iha biban ne’e, MTCI informa katak, lansamentu Primeira Pedra ba sítiu turístiku ne’e atu hodi dezenvolve di’ak liután Turizmu, tanba Turizmu nu'udar setór ne’ebé produtivu no alternativu ida hodi fó rendimentu ba Estadu atu sustenta dezenvolvimentu nasionál. “Komunidade Kaibada mak sai autór ba Turizmu Komunitáriu, Komunidade tenke iha responsabilidade, partisipasaun, no koordenasaun di’ak hodi garante sustentabilidade ba programa ne’e iha futuru,” MTCI informa iha lansamentu ne’e. Xefe suku Kaibada José Soares hateten katak, serimónia iha aldeia Waiuma ne’e nu'udar modelu dezenvolvimentu iha área Turizmu ba aldeia no suku seluk tán iha munisípiu Baukau, tanba programa ne’e importante tebes espesialmente ba komunidade Kaibada. Xefe suku mós husu atu komunidade sira bele koopera hamutuk hodi dezenvolve fatin ne’e sai di’ak ba futuru.
Dili, 22 Novembru 2021 – Governu Timor-Leste asina akordu subvensaun millaun $5 hosi Ajénsia Kooperasaun Internasionál Korea (sigla inglés, KOICA) hodi uza atu suporta Governu nia esforsu sira atu dezenvolve Sistema arkivu dijitál iha Centro Nacional Chega! (CNC), dezenvolve kualidade istória no edukasaun harii dame, haforsa kapasidade no servisu parseria ba rekonsiliasaun konflitu no harii dame. “Daudaun ne’e Governu inisia ona instalasaun kabu submariñu liga Darwin mai Díli, Dijitalizasaun Chega! sei iha potensialidade atu realiza mandatu morál ba ita-nia nasaun no demostra kompromisu boot ba dame no rekonsiliasaun, respeitu ba direitu umanu no dignidade umanu, la’ós de’it iha rai-laran maibé mós iha rejiaun no globál,” Ministru Finansa Rui Agusto Gomes informa, hafoin asina tiha akordu ne’e, haktuir Ministériu Finansa nia divulgasaun ohin (22/11). Enkuantu Embaixadór Korea iha Timor-Leste, Jeong Ho Kim hateten, “Koreia no Timor-Leste, ita iha esperiénsia istóriku ne’ebé hanesan hosi tempu okupasaun ba independénsia iha ita-nia tempu modernu. Atu rekupera estragus no kanek sira kauza hosi tempu konflitu, Ita presiza atu hanoin no aprende hosi istória violasaun direitu umanu no justisa”.
Manufahi, 22 Novembru 2021 – Sekretaria Estadu Joventude no Desportu (SEJD), liuhosi Sentru Foinsa'e Dom Boaventura Manufahi (CEFOBOM), iha segunda (22/11) ne’e, apoia fundu ho montante $45.000.00, ba grupu foinsa'e kreativu iha munisípiu Manufahi hodi dezenvolve atividade pekuária, agrikultura, no turizmu hodi aumenta rendimentu grupu foinsa’e sira nian. Pontu fokál SEJD Livia Maria de Jesus hateten, fundu estimula emprendedorizmu sosiál apoia ba grupu foinsa'e kreativu iha suku, nu'udar programa SEJD nian liuhosi Diresaun Nasionál Asosiativizmu Juventude no mós Diresaun Kreatividade Nasionál Juventude, no programa refere realiza iha teritóriu Timór laran tomak ba suku 452, ho objetivu atu apoia foinsa'e sira nia forsa, poténsia, kapasidade no kreatividade oinsá mak atu solusiona problema ne'ebé joven sira enfrenta. Enkuantu Jenerál Manajer CEFOBOM Antoninho Doutel Sarmento informa, fundu ho montante  $45.000.00 ne'e, apoia ba postu-administrativu Turiskai $15.000.00, Same  $10.000.00, Fatuberliu $10.000.00 no Alas $10.000.00.
Dili, 23 Novembru 2021 – Kordenadór Jestór Merkadu Manleuana Julio Barros Caldas informa kata, hariis-fatin públiku iha merkadu Manleuana kondisaun la di’ak, odamatan aat, fo’er, fasilidade iha laran estragus, no fó impaktu negativu ba saúde. “Hariis fatin odamatan laiha nia kondisaun ladi’ak tanba luan hela, balu aat duni, balu nia fatin atu soe bee nene monu hotu, aat no dodok hotu,” Julio informa ba jornalista Timor News, ohin (23/11) iha nia knaar-fatin, Manleuana, Dili. Nia akresenta, sira levanta ona ba parte relevante hanesan Autoridade Munisipiu Dili no liuliu Governu maibé to’o ohin loron seidauk iha resposta. “Pedidu ami hato’o ona ba Governu maibé até agora seidauk responde, liuliu ba hariis-fatin,” Julio esklarese. Julio afirma, ho kondisaun hariis-fatin públiku aat hotu hanesan ne’e, negosiante no kompradores sira barak mak husu ajudu ba jestór merkadu atu uza hariis-fatin iha edifísiu merkadu Manleuana nian tanba nesesidade obriga. Aléin hosi ne’e, Júlio mós hato’o problema seluk tán mak fatin soe fo’er ka lixeiru ne’ebé la sufisiente iha merkadu Manleuana. Tanba ne’e, nia husu parte Governu atu haree hadi’a problema hirak ne’e.
Oekusi, 24 Novembru 2021 – Arsebispu Metropolitana Dili, Dom Virgilio do Carmo da Silva, SDB, iha kuarta (24/11) ne’e, ofisialmente lansa fatuk dahuluk harii Igreja foun parókia Sagrado Coração de Jesus Oe-Silo, Oekusi, ne’ebé konstrui tanba hetan inisiativa no kontribuisaun  sarani no kongregasaun Sosiedade Verbu Divinu (SVD) Rejiaun Timor-Leste nian. Iha lansamentu refere Dom Virgilio hateten katak, sarani parókia Oe-Silo nesesita tebes kondisaun ne’ebé sufisiente atu halo orasaun, tanba Igreja Oe-Silo aat ona. Tanba ne’e mak autoridade igreja iha ona hanoin atu harii foun. Bispu Dioseze Dili ne’e salienta tán katak, Governu kada tinan sempre aloka orsamentu ba instituisaun Igreja tuir konkordata ne’ebé iha, ho ida ne’e mak Igreja planeia hodi fó prioridade ba nesesidade ne’ebé importante liu, tanba Igreja sai oportunidade atu halibur ema hotu iha domin, tanba ne’e tenke kria kondisaun ne'ebé di’ak. Inisitiva ba konstrusaun Igreja refere hosi sarani no hetan fundu orsamentu hosi  kontribuisaun sarani sira nian no foti hosi kofre parókia Oe-Silo nian, inklui kongregasaun SVD Rejiaun Timor-Leste.
Dili, 26 Novembru 2021 – Komandante Jerál Polísia Nasionál Timor-Leste (PNTL), Komisáriu Faustino da Costa, apela ba joven sira atu estuda hodi sai ema matenek, la’os buka baku malu hodi kria instabilidade. Nia hato’o apelu ne’e ohin (25/11) hafoin hasoru malu ho Prezidente Repúblika Francisco Guterres Lú Olo, iha Palásiu Prezidensiál, Dili, hodi relata katak situasaun atuál iha Timor-Leste la’o di’ak maske iha konflitu balu entre joven sira iha Baukau no Dili. “Husu ba inan-aman sira haree oan sira, kuidadu oan sira. […] Alin joven sira, tempu ba ita-boot sira atu estuda. Estuda para buka matenek, la’os estuda para buka baku malu,” Faustino apela. Komandante Jerál PNTL ne’e hateten katak PNTL sei kontinua halo atuasaun ba joven sira-nia asaun ne’ebé hirak ne’ebé la kontribui ba páz no estabilidade atu nune'e labele akontese beibeik.
Dili, 25 Novembru 2021 – Komandante Jerál Polísia Nasionál Timor-Leste (PNTL), Komisáriu Faustino da Costa, hateten katak hahú hosi 01 to’o 24 Novembru 2021 UPF kaptura ona ema hamutuk na’in-32 ne’ebé halo  negósiu no tranzasaun ilegál ba sasán sira inklui fugetes iha fronteira entre Timor-Leste no Indonézia. Nia hateten, sasán sira iha negósiu no tranzasaun ilegál ne’e maioria nesesidade bázika no agora ida domina liu mak fugetes ne’ebé iha relasaun ho festa Natál. “Timoroan barak ke gosta nafatin hala’o atividade ilegál iha ne’ebá (área fronteira). […] Orientasaun ba Unidade Patrullamentu Fronteira (UPF), unidade destakadu no mós Komandu munisípiu, atu evita sasán hirak ne’e. Orientasaun ne’ebé Komandu (PNTL) fó mak sira tenke atua labele husik situasaun sira ne’e sai hanesan ne’e,” Komisáriu Faustino da Costa informa, ohin (25/11) hafoin hasoru malu ho Prezidente Repúblika Francisco Guterres Lú Olo, iha Palásiu Prezidensiál, Dili. Nune’e, Komandante Jerál PNTL ne’e husu ba sidadaun hirak ne’ebé hakarak hala’o atividade negósiu atu  tenke tuir dalan sira legál.
Dili, 26 Novembru 2021 – Sekretaria Estadu ba Formasaun Profisionál no Empregu (SEFOPE), liuhosi Diresaun Nasionál Empregu Esteriór, ohin (26/11), haruka tán ona traballadór timoroan hamutuk na’in-21 ba servisu iha Korea Súl iha área peska. Iha entrevista, Diretór Diresaun Nasionál Empregu Esteriór Filomeno Soares hateten, “ohin Governu Timor-Leste liuhosi Sekretaria Estadu ba Formasaun Profisionál no Empregu marka tán istória ida, hodi haruka traballadór timoroan na’in-21 ba servisu iha Korea Súl, ba dala tolu iha tempu (pandemia) Covid-19”. Diretór ne’e esplika, ohin traballadór aranka hosi Timor-Lerste ho aviaun Air Timor, sei tún (transit) iha Kuala Lumpur, Malázia, no iha 27 Novembru 2021 mak tama iha Korea Súl, no sei halo kuarentena durante loron sanulu tuir kritéria ne’ebé Governu Korea Súl fó. Diretór ne’e mós hato’o ninia mensajen ba traballadór sira katak, kuidadu nafatin saúde, servisu labele sees hosi sistema, nune’e hetan osan fila mai bele dezenvolve ekonomia família no nasaun nian.
Dili, 30 Novembru 2021 – Ministériu Finansa (MF) liuhosi Sekretariadu Tékniku Fundu Covid-19 realiza ona pagamentu suplementu remuneratóriu ba pesoál saúde liña frente hamutuk 2.414 ho montante orsamentu millaun $7,4. “Pagamentu ne’e kobre períodu fulan Janeiru to’o fulan Setembru 2021,” MF informa ohin (30/11) iha nia komunikadu ofisiál. Parte MF esplika detallu iha divulgasaun komunikadu ne’e katak, Servisus Saúde Munisípiu Díli pesoál saúde hamutuk 854 ho montante millaun $2,4, Pesoál saúde HNGV hamutuk 1.265 ho montante millaun $4,1, no Ospitál Referál Baukau pesoál saúde hamutuk 295 ho montante $900,372.
Dili, 06 Dezembru 2021 –  Membru Polísia Nasionál Timor-Leste (PNTL) na’in-150, iha segunda (06/12) ne’e, finaliza ona formasaun iha Sentru Formasaun Polísia (Sigla Portugés CFP), kona-ba kapasitasaun Lei, no preparasaun ba asegura kampaña no eleisaun prezidensiál ne’ebé sei realiza iha tinan 2022. Programa formasaun ba membru hirak ne’e, finansia hosi Fundu Dezenvolvimentu Kapitál Umanu (FDCH) no Institutu Nasionál Administrasaun Públiku (INAP) ba membru PNTL sira hosi postu Inspetur, Sarjentu no ajente sira hosi munisípiu Lekisa na’in-50, Manufahi 50 no Manatutu 50. “Ita halo ona formasaun ba membru PNTL sira hosi Munisipiu 3 ho totál ema hamutuk 150 ho objetivu hodi hadi'a kualidade no kapasita membru PNTL ne'ebé iha postu inspetór, sarjentu no ajente polísia sira ho kompeténsia jestaun operasionál polísia liuliu lei sira ne’ebé liga ba PNTL nia servisu no tane aas valór direitu umanu inklui preparasaun atu responde ba atuasaun membru PNTL tuir prosedur lei no regulamentu durante prosesu eleisaun prezidensiál no mós eleisaun parlamentár ne'ebé sei hala’o iha tinan oin mai,” Komandante CFP, superintendentexefe polísia Arquimino Ramos informa iha SFP Comoro. Arquimino Ramos realsa tan katak, membru PNTL hotu iha misaun espesífiku ida mak atu defende legalidade demokrátiku hodi asegura no garante seguransa ba sidadaun tomak tuir kondisaun ne’ebé estabelese ona iha Konstituisaun RDTL, tanba ne’e mak ho formasaun hirak ne’e bele aumenta kapasidade ajente no pesoál sira atu bele entende ho di'ak kona-ba misaun PNTL nian.
Vikeke, 22 Novembru 2021 – Centro Nacional Chega! (CNC) hamutuk ho Asosiasaun Vítima 1974-1999, no autoridade lokál, família vítima inklui komunidade no estudante sira, komemora loron Masakre Gara-Ulu ne’ebé akontese iha suku Afaloikai, postu-administrativu Uatukarbau, munisípiu Vikeke, iha 22 Novembru 1978, liuhosi realiza semináriu ho tema ‘Armoniza Memória Pasadu Hodi Harii Hikas Dame Rohan Laek’. Masakre ne’e akontese tanba militár Indonézia Batallaun 502 oho timoroan sira hamutuk na’in-13, na’in-6 hosi postu-administrativu Baguia, Lavatere no na’in-7 hosi postu-administrativu Uatukarbau, Afaloikai. Hafoin oho tiha, militár Indonézia lori sira na’in-13 ne’e ba soe tama ba Bee debu nia laran. Iha komemorasaun ne’e, CNC liuhosi Divizaun Edukasaun no Formasaun (DEF) hala’o mós atividade Chega! Tour hodi lori estudante sira ba vizita fatin akontesimentu masakre Gara-Ulu no esplika ba estudante sira kona-ba lala’ok akontesimentu hodi sira bele hatene. Iha vizita ne’e, familia vitima sira hamonu mata-ween tanba lakon familia ne’ebé sira hadomi tanba defende liafuan ukun rasik-an.
Baukau, 26 Novembru 2021 – Prezidente Repúblika, Francisco Guterres Lú Olo husu ba parte Governu atu tenke tau-matan no neon-na’in nafatin relasiona ho dadus veteranu ne’ebé ohin loron deteta falsu barak. “Governu mak tau-matan ba asuntu veteranu nian, tenke neon-na’in nafatin, ha’u rona dala-barak veteranu sira falsu barak la halimar. Balu dúun fali ba veteranu nia maluk sira ai-laran mak fó fali veteranu falsu ba, buat sira ne’e hotu kuidadu lei iha ona, keta halo ita (veteranu) mós sala hotu fali,” Prezidente Repúblika hateten, ohin (26/11), wainhira hala’o sorumutuk ho veteranu no kombatente sira iha Sentru Konvensaun iha munisípiu Baukau, hodi rona preokupasaun no sujestaun ba asuntu ne’ebé mak sira hasoru. Prezidente Repúblika mós husu ba órgaun ne’ebé mak tau-matan ba asuntu veteranu atu fó protesaun ba luta-na’in sira. “Presiza orgaun kompetente ne’ebé mak tau-matan ba veteranu sira tenke fó protesaun ba veteranu sira-nia direitu, hanesan direitu ba tratamentu saúde, direitu ba uma, direitu ba veteranu nia oan sira-nia edukasaun, tenke hetan bolsu estudu hosi ensinu báziku to’o universidade,” Prezidente Repúblika hateten.
Dili, 25 Novembru 2021 – Diretór eskola ensinu sekundária Herois da Pátria, Bekora, Dili, José  Dias Guterres informa, estudante terseiru anu hamutuk na'in-95 preparadu ona atu tuir ezame nasionál tinan ida ne’e. “Eskola ne’e preparadu, matrix mai hotu tiha ona, atu halo revizaun pelu menus semana ida tan,” hateten Diretór José ba jornalista Timor News, ohin (25/11), iha Bekora, Dili. José relata, relasiona ho data fixu hosi Ministériu Edukasaun, Juventude no Desportu (MEJD) nian kona-ba ezame nasionál ne’ebé sei realiza iha loron 13 Dezembru ne’e, hosi parte eskola ensinu sekundária Herois da Patria, profesór sira sei fó treinamentu antes ba estudante sira kona-ba lala'ok ezame nasionál nian atu nune’e estudante sira bele tuir ezame ho susesu. Diretór ne'e mós hato'o mensajen katak, estudante finalista sira tenke estuda no iha data ezame nian sira (estudante) tenke marka prezensa atu nune’e pasa iha ezame bele hetan diploma. “Estudante sira ne’e ami fó hatene tiha ona para mai tuir ezame para bele hetan diploma, se ó (estudante) lakohi mai tuir ezame diploma laiha, no tenke tuir mós matrix ne’ebé profesór sira fó ho tan rezumu ne’ebé edukasaun haruka mai,”  José esklarese. Totál estudante ensinu sekundária Herois da Pátria hamutuk na'in 200, profesór permanente 1, kontratadu 9 no voluntária na'in-9.
Baukau, 26 Novembru 2021 – Ministru Turizmu Komérsiu no Indústria (sigla portugés MTCI),  José Lucas do Carmo, iha sesta (26/11) ne’e, inaugura bee-matan ka pixina Uaisaraké iha suku Uailili, munisípiu Baukau, hodi sai nu’udar sítiu turizmu komunitáriu. Iha serimónia inaugurasaun ne’e, José Lucas do Carmo husu ba komunidade sira atu kuida fasilidade refere hodi konserva ambiente no labele kria asaun violentu hasoru vizitante. “Husu ba komunidade atu kuida fasilidade hirak ne’e ho didi’ak, atu konserva ambiente ho didi’ak, atu fó apoiu seguransa, no labele kria asaun violentu ruma hasoru vizitante/turista sira,” José informa. Enkuantu komunidade Uailili sente orgullu  tanba  MTCI transforma ona sítiu refere sai fatin turístiku, no komunidade Uailili duni mak sai na’in ba sítiu turístiku refere. Nune’e, pixina Uaisaraké sai ona sítiu turístiku ne’ebé atrativu ba turista doméstika no internasionál hodi bele vizita Uailili. Pixina refere iha poténsia boot ba setór turizmu ho nia ambiente ne’ebé furak, matak ho naturál, no mós ai-hán lokál ne’ebé disponivel hanesan kulu, modo, hudi no seluk tán.
Dili, 06 Dezembru 2021 – Governu liuhosi Sekretariadu Tékniku Fundu Covid-19, Ministériu Finansa (MF), realiza ona pagamentu suplementu remuneratóriu liña frente ba pesoál Guarda Prizionál 205 ho montante orsamentu $282,675. “Pagamentu ne’e kobre períodu fulan Abril to’o fulan Agostu 2021,” MF relata liuhosi ninia komunikadu ofisiál ohin (06/12). Pagamentu ne’ebé halo hodi kobre fulan Abril to’o Agostu 2021 ba Guarda Prizionál 205 ne’e ho ninia detallu mak hanesan, Guarda Prizionál Bekora 131 ho montante $185.640,Guarda Prizionál Gleno 35 ho montante $53.745, Guarda Prizionál Suai 39 ho montante $43.290.
Dili, 27 Novembru 2021 – Prezidente Repúblika, Francisco Guterres Lú Olo apela ba ukun-na’in no povu tomak atu halo reflesaun kle’an tebes kona-ba saida mak Timor-Leste halo tiha ona no saida mak seidauk, liuliu besik tinan 20 ona Timor-Leste restaura ninia independénsia. “Ita presiza halo reflesaun, hosi tinan 2002 ita halo restaurasaun independénsia to’o mai agora, ita la’o dalan naruk ona, tinan ruanulu. Tinan haat tán atu kompleta tinan 24 hanesan uluk ita halo funu hasoru invazór sira. Tinan 20 ona, ita halo reflesaun séria liu no posível. Ho seriedade ida ke profundu liu atu hatene oinsá mak bele enfrenta tán dezafiu sira iha tempu oin. Dezafiu oioin no barak tebetebes,” Prezidente Repúblika hateten, ohin (17/11) iha munisípiu Baukau, wainhira halo diálogu ho veteranu sira. Prezidente Repúblika hateten katak hafoin ukun rasik-an, Timor-Leste harii Estadu atu fó dignidade ba sira ne’ebé moris. “Harii Estadu tuir Konstituisaun no Lei sira ita iha. Parlamentu Nasionál, Governu, Tribunál, Prezidente Repúblika nu’udar órgaun Estadu keta-ketak, maibé órgaun soberania hotu-hotu iha interdependénsia ba malu hodi servisu ba Estadu ida nia di’ak no povu ida ne’e bele hetan moris di’ak liután,” Prezidente Repúblika dehan.
Dili, 29 Novembru 2021 - Governu liuhosi Vise Ministru Interior (MI), António Armindo, iha segunda (29/11) ne’e, husu ba komunidade sira atu hato'o keixa ba Polísia Nasionál Timor-Leste (PNTL) wainhira identifika parte balu hala'o atividade fa'an fugetes ilegál. “Iha kapitál Dili, ita komesa rona fugetes tarutu iha kada bairu sira ne'ebé bele afeta ba ema seluk nia saúde, tanba ne’e karik komunidade balu mak haree ema sé de'it mak fa’an inklui membru PNTL ruma mak halo negósiu ba fugetes sira ne’e bele kontaktu ba eskuadra PNTL ne'ebé besik ka liuhosi liña emerjénsia PNTL nian 3310080 hodi halo atuasaun ka bele mós lori mai ami-nia fatin no ita sei asegura sira nia identidade,” dehan António Armindo, ba jornalista sira iha Ministériu Interiór, Vila-Verde, Dili. Vise MI akresenta tán katak, PNTL sei tama-sai loja hodi foti fugetes ne'ebé mak fa'an ilegál tanba seidauk iha autorizasaun no nia husu ba inan-aman sira atu tau atensaun no evita oan sira labele sunu fugetes tanba PNTL sei halo atuasaun sériu no rigorozu ba aktu hirak ne’e. Governante ne'e husu mós ba komunidade sira atu koopera ho PNTL liuhosi hasai foto no halo video ba membru PNTL sira ne'ebé envolve iha atividade sira ne'ebé kontra lei no orden.
Dili, 29 Novembru 2021 – Vicente Mouzinho de Deus loro-loron hakbesik-an ba fatin públiku hodi tane liman ba ema atu bele hetan osan balu hodi sosa ai-hán iha sira-nia uma-laran, tanba ho kondisaun defisiénsia fíziku ne’ebé la permite atu nia buka servisu hanesan ema ho kondisaun normál sira. Atividade tane liman loro-loron ne’e Vicente halo durante tinan 6 ona, maibé nia hateten katak parte Governu seidauk iha asaun ruma atu suporta nia moris. “Tinan 6 ona. […] Ha’u túr iha ne’e husu, ema hanoin mak fó osan. Osan ne’e ba hola fali foos, modo, mina ita lori hán. […] Governu ne’e husu ba husu mós laiha, husu sira dehan ba hein. Ita hein ba hein to’o agora laiha,” Vicente dehan ba Timor News, ohin (29/11), iha Kolmera, Dili. Ho ida ne’e, iha fatin hanesan, estudante universitáriu Maria da Costa, hato’o ninia perspetiva katak, Governu ko’alia mak barak de’it kona-ba dignifika defisiente sira-nia kondisaun moris maibé asaun konkretu menus tebes. “Sira (líder) ko’alia mak barak, ho kareta la’o tún-sa’e hetan hela ema sira (defisiente) hanesan ne’e, dalaruma la preokupa liu. Iha área rurál sira ne’ebá defisiente barak maibé Governu la hanoin dehan ba buka tuir to’ok ba para oinsá apoia ka hadi’a sira-nia moris iha foho ne’ebá. Sira nian mak ko’alia, fahe informasaun, ko’alia, ko’alia barabarak, ida ne’e de’it. Asaun menus,” nia dehan.
Dili, 29 Novembru 2021 – Vise Ministru Interiór  (MI),  António Armindo, iha segunda (29/11) ne’e, hateten katak, Governu deside ona hodi loke fronteira terestre entre Indonézia no Timor-Leste loron 2 kada semana, no la presiza ona karta autorizasaun hosi Sentru Integradu Jestaun Krize (sigla portugés CIGC). “Uluk ema atu tama mai teritóriu nasionál tenke hetan autorizasaun hosi CIGC,  maibé hosi ohin ba oin ita aplika prosesu normál lei Migrasaun nian maibé nafatin loke ba loron rua de’it kada semana. Mezmu laiha ona Estadu Emerjénsia maibé nafatin haree dezenvolvimentu situasaun iha fronteira ho didi'ak tanba moras Covid-19 ne’e seidauk hotu no posibilidade bele mai ho variante foun iha kualkér tempu. Entaun estratéjia ne'ebé Ministériu Interiór haree katak presiza nafatin prevensaun iha fronteira hodi diminui risku moras Covid-19 variante foun mai Timor-Leste,” António Armindo informa ba jornalista sira iha nia knaar fatin Ministériu Interiór, Vila-Verde, Dili. Governante ne’e realsa, bazeia ba dekretu lei Nu. 26/2021 iha artigu 18 ne'ebé publika iha jornál repúblika iha loron 26 Novembru 2021, kona-ba funsionamentu postu fronteira terestre Mota-Ain, Salele no Sakato sei loke de'it iha loron segunda-feira tuku 9 dadeer to’o tuku 3 loro-kraik, bele sai hosi teritóriu nasionál ba ema no sasán merkadoria. Enkuantu iha loron kuarta entre tuku 9 dadeer to’o tuku 3 loro-kraik autoriza ema no sasán merkadoria hosi nasaun seluk bele tama teritóriu nasionál.
Dili, 29 Novembru 2021 – Komandante Polísia Tránzitu Munisípiu Dili, Inspetór Polísia Domingos Sarmento Gama, hateten katak oras ne’e polísia tránzitu liuliu munisípiu Díli uza de’it transporte tuan sira molok 2007 ka 2008 no balu labele hadi’a ona, nune’e difikulta sira atu hala’o servisu patrullamentu. “Transporte sira ne’ebé mak polísia tránzitu liuliu Dili nian iha ne’e mesak transporte tuan ida ke simu antes 2007/2008. Sé transporte 2007/2008, pelumenus uza liu ona tinan 14 ka 15 nia laran, entaun kondisaun mós kuaze aat ona no atu halo manutensaun mós labele, semana rua ba kotuk transporte aat hotu, totalmente aat hotu, entaun atividade paradu atu halo kontrolu ba movimentu transporte,” Domingos Gama informa ba jornalista Timor News, ohin (29/11), iha nia knaar-fatin, Kaikoli, Dili. Nia akresenta katak, Governu tenke halo investimentu ba polísia tránzitu atu nune’e polísia tránzitu bele hetan reseita boot hodi hatama ba Estadu. “Sé ezemplu, Governu mak halo investimentu ba polísia tránzitu [...], ha’u hanoin tinan-tinan ita bele hatama reseita ba Estadu dólar amerikanu 300 mil ka 400 mil. Tanba ne’e ita hein Governu para oinsá mak bele halo investimentu mai polísia tránzitu. Polísia tránzitu ne’e hanesan fatin ida ne’ebé mak bele hatama reseita ba Governu, reseita boot ba Governu, tanba ne’e presiza investe ba transporte ka kondisaun ruma atu nune’e bele apoia servisu polísia tránzitu nian,” Domingos Gama dehan.
Manufahi, 30 Novembru 2021 – Governu liuhosi Ministériu Obras Públiku (MOP), iha tersa (30/11) ne’e, lansa ona projetu dada eletrisidade ba komunidade suku Tutuluru, postu-administrativu Same, munisípiu Manufahi. Iha serimónia lansamentu ne’e, Ministru Obras Públika, Salvador Soares dos Reis Pires hatete katak, lansamentu instalasaun liña eletrisidade iha munisípiu Manufahi halo ona ba dala rua. Dahuluk iha suku Mindelu, postu-administrativu Turiskai, no ohin lansamentu ba daruak iha suku Tutuluru, ho distánsia kilómetru 5,3 no sei benefísia uma-kain 250 iha aldeia 3. Iha fatin hanesan, xefe suku Tutuluru, Sebastião da Costa Ornai no komunidade sente kontente ho projetu refere, no hatete katak, lideransa komunitária ho komunidade ba dahuluk  hetan milagre hosi Governu VIII, tanba durante tinan 600 moris iha nakukun laran no la sente ukun-an kompara ho suku sira iha vila, ho lansamentu refere komunidade bele asesu ona ba liña eletrisidade. Enkuantu projetu refere implementa hosi kompañia Damenia Unipessoal, LDA., no sei gasta $297.686.48 ho durasaun fulan 4, ba suku Tutuluru kompostu hosi aldeia 7 ho totál populasaun 2.000 no uma-kain 625, maibé lansamentu refere benefísia de’it aldeia 3 ho totál uma-kain 250, enkuantu aldeia 5 kompostu hosi uma-kain 375 seidauk asesu ba projetu refere.
Manufahi, 30 Novembru 2021 – Xefe suku Tutuluru, Sebastião da Costa Hornai, iha tersa (30/11) ne’e, hato’o preokupasaun ba Ministru Obras Públiku (MOP), Salvador Eugénio Soares dos Reis Pires, relasiona ho mota Karau Ulun ne’ebé difikulta movimentasaun komunidade suku Tutuluru, postu-administrativu Same, munisípiu Manufahi nian iha tempu udan. “Ohin Sr. Ministru ho komitiva tomak to’o mai asiste mota ne’ebé mak durante ne’e ami postu 4 ne’e nia problema boot mak ne’e. Kuandu tempu udan Sr. Ministru to’o mai sente rasik, saida mak ami sente, ohin Sr. Ministru to’o mai dala ruma mós sente hotu,” xefe suku informa ba MOP hafoin serimónia lansamentu eletrifikasaun iha suku refere. Hatán ba preokupasaun refere, iha intervensaun MOP hatete katak, kona-ba prosesu implementasaun projetu ida bazeia ba burokrásia iha Governu, wainhira Ajénsia Dezenvolvimentu Nasionál (ADN) verifika, hafoin lori ba Konsellu Administrasaun Fundu Infraestrutura (KAFI) hodi aprova, wainhira aprova ona mak sei lori ba Komisaun Nasionál Aprovizionamentu (CNA) hodi loke tenderizasaun. “Ita sei tuir burokrasia ida tuan ne’e, ADN tenke verifika, KAFI tenke aprova no CNA loke tender, tanba sira sai hanesan ajénsia ba departamentu estrada no ponte,” intervensaun MOP iha lansamentu ba projetu dada eletrisidade ba komunidade suku Tutuluru.
Dili, 02 Dezembru 2021 – Variante foun ho naran Omicron ne’ebé relata dahuluk iha 24 Novembru 2021 iha Áfrika Súl, oras ne’e deteta ona iha nasaun hamutuk 25 inklui Timor-Leste nia nasaun viziñu Austrália, haktuir CNN International ohin (02/12). “Austrália: kazu 7, Áustria: kazu 1, Béljika: kazu 1, Botswana: kazu 19, Brazil: kazu 2, Kanadá: kazu 2, Repúblika Seka: kazu 1, Dinamarka: kazu 4, Fransa: kazu 1, Alemaña: kazu 9, Hong Kong (Xina): kazu 4, Izrael: kazu 4, Itália: kazu 9, Japaun: kazu 2, Olanda: kazu 16, Nijéria: kazu 3, Noruega: kazu 2, Portugál: kazu 13, Arábia Saudita: kazu 1, Áfrika Súl: kazu 77, España: kazu 2, Suésia: kazu 3, Reinu Unidu: kazu 22,” CNN relata nasaun hamutuk 23. Maibé, ohin Estadus Unidus Amérika (EUA) foin relata ninia kazu foun variante Omicron 1, nune’e mós Korea Súl relata ninia kazu variante Omicron 5, tanba ne’e totál nasaun hamutuk 25 mak infetadu Omicron. Hafoin relata ba dahuluk iha 24 Novembru, Organizasaun Mundiál ba Saúde (OMS), iha 26 Novembru, deklara kedas katak Omicron nu’udar ‘Variant of Concern’, no nia da’et lalais tebes. EUA ninia Sentru Prevensaun no Kontrolu Moras (sigla inglés CDC) hato’o rekomendasaun katak ema adultu sira presiza simu vasina kontra Covid-19 doze datoluk ka bolu ‘booter’ atu prevene transmisaun Omicron. Nasaun balu hanesan Reinu Unidu, Izrael hahú daudauk ona aplikasaun vasina datoluk ne’e. “Intervalu mínimu ba vasina booster tenke redúz tiha ninia métade, katak hosi fulan neen ba fulan tolu,” Ministru Saúde Reinu Unidu Sajid Javid hateten iha segunda (29/11) liubá, haktuir BBC News.
Manufahi, 01 Dezembru 2021 – Diretór Planeamentu Polítika no Koperasaun Ministériu Saúde, Narciso Fernandes relata katak, kazu foun HIV-SIDA ne’ebé Timor-Leste rejista iha tinan 2021 hamutuk ema na’in-192 mak infetadu, tanba kauza hosi atividade prostituisaun ne’ebé hahú buras. Narciso hato’o asuntu ne’e, ohin (01/12), wainhira reprezenta Ministra Saúde hodi ba komemora loron mundiál HIV-SIDA iha postu-administrativu Fatuberliu, munisípiu Manufahi, ho tema, ‘Timor-Leste livre hosi estígma no diskriminisaun ba ema ho vírus HIV-SIDA, ita hotu responsabilidade, ita hotu nia lian’. Nia akresenta, “kazu HIV-SIDA sai preokupasaun mundu nian inklui Timor-Leste, no iha Timor-Leste hosi tinan 2003 to’o tinan 2021 totál kazu hamutuk 1.464, hamate ona sidadaun timoroan na’in-234, no pasiente na’in-719 agora daudauk kontinua simu ai-moruk antiretroviral”. Narciso dehan, situasaun ne’e mosu tanba Joventude no komunidade sira sei menus informasaun kona ba vírus HIV-SIDA.Iha fatin hanesan, Sekretáriu Ezekutivu Komisaun Nasionál Kombate HIV-SIDA Timor-Leste (sigla portugés, CNCS-TL), Atanasio de Jesus informa katak, Timor-Leste halo kooperasaun ho parseiru sira hodi hala’o meiu oioin atu prevene HIV-SIDA, maibé to’o ohin loron vírus ne’e aumenta kada loron iha nasaun ne’e. Tuir nia, fatór ne’ebé kontribui maka’as ba transmisaun HIV-SIDA mai hosi ransu no seksu lívre, droga, no atividade prostituisaun hahú buras, liuhosi prostituisaun online iha nasaun Timor-Leste, inklui rai-ketan Timor-Leste ho Indonézia mós kontribui maka’as ba prostituisaun tanba sidadaun sira tama-sai ilegál. Administradór Munisípiu Manufahi Arantes Isaac Sarmento relata, sidadaun Manufahi hamutuk ema na’in-19 mak afeta ona hosi HIV-SIDA, no na’in-10 mak mate. Nune’e, nia apela ba povu Manufahi liuliu ba foinsa’e sira, labele hanoin atu halo seksu livre kuandu seidauk simu sakramentu kaben, tanba vírus ne’e perigu tebes ba ema hotu nia vida. Administradór Manufahi ne’e agradese ba Ministériu Saúde no ezekutivu Komisaun Nasionál kombate HIV-SIDA Timor-Leste, hili munisípiu Manufahi liuliu postu-administratívu Fatuberlihu hodi realiza komemorasaun loron mundiál HIV-SIDA, nune’e bele partilla infromasaun ba komunidade sira iha área rurál hodi bele hetan informasaun no prevene-an hosi vírus ne’e.
Manufahi, 03 Dezembru 2021 - Sekretaria Estadu Joventude no Desportu (SEJD) servisu hamutuk ho Sentru Foinsa'e Dom Boaventura Maun-Fahe  (CEFOBOM), ohin (03/12), entrega fundu ho montante $23.431.00 ba komisaun organizadora postu-administrativu Alas, Fatuberlihu, Same no Turiskai, munisípiu Manufahi hodi realiza atividade desportu komunitária. Iha serimónia entrega fundu ne’e, pontu fokál SEJD munisípiu Manufahi Livia Maria de Jesus hateten katak, objetivu hosi apoiu fundu hodi realiza desportu komunitária ne’e mak oinsá atu halibur no anima komunidade no joven sira hosi suku ba suku no mós postu ba postu atu promove no dezenvolve desportu iha baze. Livia salienta tan katak, SEJD iha nia vizaun ida iha área desportu mak, desportu buras iha sosiedade no alta prestasaun, ho vizaun ne'e atu lori prátika ba ema hotu iha vida diária hodi dezenvolve-an iha área desportu. Enkuantu orsamentu refere sei distribui ba postu-administrativu Alas ho montante $5.095.00, Fatuberlihu $5.095.00, Same $6.112.00 no Turiskai $7.129.00.
Dili, 03 Dezembru 2021 - Hafoin diskusaun iha jeneralidade durante loron 3 nia laran ne’ebé hahú hosi kuarta (01/12), iha sesta (03/12) loro-kraik ne’e, Parlamentu Nasionál aprova iha jeneralidade proposta Orsamentu Jeral Estadu (OJE) ba tinan 2022 nian ho montante dólar amerikanu billaun 1.675 ho votu a favor 44, kontra 0 no abstensaun 21. Xefe Governu aproveita agradese ba apoiu no kontribuisaun Deputadu sira nian durante iha diskusaun jeneralidade no hein katak sei pro-ativu liután iha diskusaun espesialidade ne’ebé sei hahú iha loron 6 fulan Dezembru. Iha OJE 2022, Governu ba dahuluk introdús ona análize Kustu no Benefísiu ba kada atividades, atu asegura katak kada atividade kontribui ba Programa, Sub-programa no fó liu importánsia ba rezultadu-sira. Dili, Atu asegura sustentabilidade Fundu Minarai, Governu mós deside ona atu muda husi taxa kresimentu istóriku orsamentu (28% kada tinan) ba orsamentu ida ne’ebé mak krese iha nivel ida ne’ebé mak hanesan ho kresimentu populasaun no taxa inflasaun esperadu (3,9% kada tinan). Ida-ne’e rezulta redusaun 17% iha orsamentu 2022 (billaun $1,675) kompara ho orsamentu retifikativu 2021 (billaun $2,1).
Dili, 07 Dezembru 2021 – Prezidente Repúblika (PR) Francisco Guterres Lú Olo, iha komemorasaun loron memória 07 Dezembru, apela ba povu hotu-hotu reflete dalan naruk terus nian ne’ebé hala’o tiha ona hodi inspira no fó forsa hodi kontinua obra ne’ebé inisia tiha ona. “Ha’u apela ba kompatriota hotu-hotu atu aproveita loron memória, ho dalan individualmente ka iha koletivu, reflete dalan naruk terus nian ne’ebé ita liu tiha ona. Nia bele inspira ita no fó forsa atu kontinua obra ne’ebé inísia tiha ona,” temi iha mensajen nian ba komemorasaun loron memória ne'e. PR salienta tan katak, povu Timor-Leste agradese ba sakrifísiu mártiru sira ne’ebé mate iha funu laran hanesan forma ida hodi rekoñese saida mak sira halo tiha ona ba rai ida ne’e. “Ita hotu preokupadu atu harii futuru. Atu halo ne’e nesesáriu tebes valoriza pasadu. Ita-nia devér atu hatene sakrifísiu ne’ebé hatudu husi kompatriota sira mate iha funu laran, nu’udar forma ida rekoñese saida mak sira halo tiha ona ba rai ne’e. La ho sira-nia mártiru no sakrifísiu ita la hetan pátria ida livre no independente,” Lú Olo salienta. Enkuantu Lú Olo husu mós ba família, eskola, partidu Polítiku, organizasaun sosiedade sivíl no sidadaun hotu-hotu esforsu atu koñese ita-nia istória, valoriza ita-nia pasadu, foti lisaun hodi garante futuru ne’ebé di’ak liu ba jerasaun foun sira.
Bobonaru 15 Dezembru 2021 - Prezidente Repúblika (PR), Francisco Guterres Lú Olo, iha kuarta (15-12) ne’e, hafoin rona preokupasaun hosi komunidade postu-administrativu 6 iha munisípiu Bobonaru, nia hatete katak atu solusiona problema infraestrutura bázika presiza solusaun ida ne’ebé ho forma estruturadu. “Sá solusaun mak Governu buka para fó ba problema sira ne’e hotu? kona-ba estrada nian, ha’u hatete de’it mak ida ne’e, problema sira ne’e hotu espesífiku liu. Problema sira ne’ebé iha kraik, povu sira ne’e sente diretamente, sente loroloron iha sira-nia moris. Maibé solusaun tenki estruturada, Solusaun ida tenki jerál to’o espesífiku atu bele hetan solusaun ba problema sira ne’e. Sé ita haree hosi estrada suku ida ne’e ba suku ida ne’ebá ketak no suku ida ne’e ba postu-administrativu ida ne’ebá ne’e ketak, bele espesífiku liu, maibé di’ak liu mak Governu hatán problema sira ne’e hotu ho forma ida estruturada, atu nune’e povu ne’e bele garante katak Governu ida ne’e sei halo ou halo dadaun,” PR esplika wainhira halo diálogu ho komunidade sira iha Jináziu Maliana. Enkuantu xefe Estadu ne’e husu ba autoridade no funsionáriu sira hotu atu reflete saida mak halo ona no halo buat ne’ebé serve ba oan no bei-oan sira iha futuru. “Kada autoridade ida, kada funsionáriu simples ida, tenki tau ba ulun, loron ida ha’u halo saida. […], Ha’u hakarak hatete katak ita timoroan mak ukun malu, la’os rai seluk ida mak ukun. Signifika ita halo, halo serve duni ba ita-nia oan, bei-oan, serve duni ba ita-nia inan aman sira. Ita la’os servisu ba ema seluk, Ita la fa’an ita-nia matenek, ita lori ita-nia matenek atu serví inan-aman sira, kada ida-idak tenki halo reflesaun bainhira ita halo servisu,” PR afirma.
Ermera, 07 Dezembru 2021 – Prezidente Repúblika (PR), Francisco Guterres Lú Olo ho Espoza Cidália Nobre Guterres, harii ona uma ida ba veteranu Malikati ne’ebé sofre stroke tinan rua ho família hela iha uma ne’ebé ho kondisaun aat, iha postu-administrativu Letefoho, munisípiu Ermera. “Apoiu ida ne’e tanba nia hanesan veteranu, nia kontribuisaun ba rai ida ne’e, ba Estadu ida ne’e no nia iha situasaun ne’ebé presiza tebes ita fó apoiu,” Xefe Kaza Sivíl Prezidénsia Repúblika Francisco Maria de Vasconcelos hato’o ba jornalista sira hafoin inaugura uma refere iha Letefoho, tersa (07/12) ne’e. Xefe Kasa Sivíl haktuir katak uma veteranu Malikati iha tempu luta nu'udar fatin ba funu-na’in sira-nia konsentrasaun hodi trasa planu ba luta, hanesan saudozu Maulear. Iha serimónia inaugurasaun uma ne'e, kaben hosi veteranu Malikati, Rosita Rodrigues haktuir katak durante ne’e sira hela ho uma ne’ebé ho kondisaun aat, maibé ho grasa Maromak nian iha tinan ne’e sira kontente ho uma ne’ebé di'ak konstrui hosi Prezidente Repúblika. “Ami hela uma ne’e aat tebes durante tinan rua, ami hanoin de'it maromak iha kbiit bele sei di'ak, karik la to'o mós la buat ida, maibé agora ita-nia boot halo ona ne’e sente kontente no agradese tebetebes,” Rosita hatete. Enkuantu uma refere ho medida metru 10x8 , totál orsamentu ne’ebé gasta hamutuk $3.600, aléin hosi ne’e komisaun Sadia oferese mós nesesidade uma-laran hanesan armáriu, kama, esponja, xumasu no hena.
Dili, 03 Dezembru 2021 – Sekretáriu Estadu ba Terras no Propriedade (sigla portugés, SETP) Mario Ximenes, esplika ba Deputadu sira, ohin (03/12) iha Parlamentu Nasionál katak, Governu prepara ona fatin ida ba Arte Moris maibé sira lakohi simu, tanba ne’e imposível atu Governu halo tuir Arte Moris nia hakarak. “Prosesu tomak ita rezolve komesa iha Outubru 2019. Tanba iha dezentendimentu uitoan ba malu mak prosesu ne’e naruk tebes, ne’e mak to’o ohin loron ita konsege hasai. Ita mós iha sentimentu umanu, la hasai arbiru, maibé prosedur kabe ba kompeténsia ita nian, ita tenke hasain duni. Ho razaun, primeiru, Arte Moris la’os instituisaun Estadu, ne’e hanesan instituisaun privada ida, instituisaun produtiva, sira bele buka rasik fundus liuhosi sira-nia produtus hodi bele sustenta sira-nia vida operasionál […] Tuir lei, ita só bele halo kontrusaun-de-uzu ba instituisaun Estadu. […] Ita prezerva tiha ona fatin ida ba Arte Moris, maibé Arte Moris lakohi simu fatin ne’ebé mak ita fó ba sira. Arte Moris hakarak ita tenke sér tuir sira-nia hakarak, tanba ne’e, hanesan Governu imposível uitoan ita atu tuir sira-nia hakarak tanba situasaun mak la admite ita atu tuir sira-nia hakarak,” SETP justifika. Tuir SETP informa, fatin ne’ebé Governu prezerva ba Arte Moris mak iha Ministériu Komérsiu no Indústria nia kotuk. Maske fatin ne’ebé Governu prezerva ho kondisaun ladún di’ak, maibé nia dehan katak “só ida ne’e de’it mak Governu bele fó”. Enkuantu parte Governu halo despeju ba Arte Moris nia fatin iha Komoro, Dili, iha loron tolu liubá, hodi rezulta ninia produtu sira hatún hotu ba li’ur. Hafoin halo tiha despeju, Eiz Prezidente Repúblika José Ramos-Horta, hato’o ninia lamentasaun no konsidera katak asaun despeju ne’ebé Governu halo ba Arte Moris ne’e nu’udar krime Lesa-Arte. “VIII Governu “Konstitusionál”? Ne’e Krime Lesa-Arte ne’ebé eziste iha Governu ida ne’e ninia kurikulum,” Ramos-Horta dehan liuhosi ninia konta ofisiál facebook.
Dili, 03 Dezembru 2021 - Diretór Asosiasaun Santalum, Adalberto Higino Belarmino de Araújo informa katak viveiru ai-oan ne’ebé mak asosiasaun ne’e agora daudauk iha, prontu oferese ba komunidade, inklui instituisaun Estadu sira ne’ebé mak iha interese atu halo plantasaun. Adalberto esplika, Santalum sei fó de'it ai-oan sira ne’e  hosi atus ida mai kraik ba komunidade no instituisaun Estadu sira ne’ebé mak presiza, maibé s karik liu hosi atus ida ba leten asosiasaun sei halo identifikasaun antes, hafoin bele oferese ba sira, tanba tuir  Diretór ne’e katak  iha grupu benefisiáriu balu mak uza fali komunidade nia naran atu benefísia sira-nia projetu. “Sim ba komunidade ami fó ba sira bele to’o 100, kuandu liu hosi 100, ami tenke buka hatene, tanba balu, organizasaun balu, tantu asosiasaun, NGO balu, fundasaun balu, ou grupu benefisiáriu balu ke hetan benefísiu hosi ajénsia balu, maibé tamba sira lakohi atu kole entaun sira finje mai lori komunidade nia naran atu husu, tanba ida ne’e mak kuandu ai-oan atus ida mai kraik entaun ami foti fó de'it, la'ós ba komunidade de'it inklui ba instituisaun Governu PNTL, F-FDTL no mós ajénsia internasionál balu,” hateten Adalberto ba jornalista Timor News, ohin (02/12), iha nia knaar-fatin Kolmera, Dili. Nia hatutan, ba grupu benefisiáriu hanesan fundasaun no organizasaun non-gormenamentál sira karik presiza ai-oan, Asosiasaun Santalum sei fa'an ba sira. “Mais klaru katak fundasaun, asosiasaun, NGO ka grupu benefisiáriu balu ka grupu ne’ebé hetan keuntungan ami bele fa'an ba sira,”Adalberto akresenta. Tuir estimativa hosi Diretór katak, kada tinan sira bele prodúz ai-oan to’o 80.000 resin, wainhira iha projetu rua ka tolu. Viveiru ai-oan ne’ebé mak agora daudauk iha hela armajén Kolmera mak hanesan, ai-kakeu tasi, ai-kakeu foho, a- ná, ai-saria, ai-mahoni ai-kasi, ai-samtuku,  inklui ai-fuan hanesan salak no sabraka.
Dili, 06 Dezembru 2021 – Sekretaria Estadu Formasaun Profisionál no  Empregu (SEFOPE), liuhosi Diresaun Nasionál Empregu Exteriór (DNEE), ohin (06/12), haruka tán traballadór timoroan na’in-65 ba servisu iha Korea Súl. Iha intervista, Diretór DNEE, Filomeno Soares hateten katak, Governu Timor-Leste liuhosi SEFOPE marka tán istória ida hodi haruka traballadór timoroan na'in-65 ba servisu iha Korea Súl, ba dala haat iha tempu Covid-19. Filomeno hato'o agradesimentu ba Governu Korea tanba maske iha tempu Covid-19  maibé sira nafatin iha komitmentu hodi simu timoroan ba servisu. Dirijente DNEE ne'e husu mós ba traballadór sira ba servisu iha Korea Súl labele hasees-an hosi sistema, nune'e fasil ba Governu atu bele kontrola. Traballadór timoroan na'in-65 ne'e  mane hotu, na’in-40 sei servisu iha área peska no na’in-25 iha área fábrika.
Manufahi, 06 Dezembru 2021 – Fundasaun Ázia liuhosi programa Nabilan, ohin (06/12), organiza autoridade no komunidade hodi halo Kampaña loron 16 Ativizmu kontra violénsia hasoru feto no labarik, iha suku Letefoho postu administrativu Same, munisípiu Manufahi. Iha atividade refere, Sekretáriu Estadu Igualidade no Inkluzaun (SEII), munisípiu Manufahi, Natalino Corte Real Cardoso hato’o agradesimentu ba fundasaun Ázia no parseiru hotu ne’ebé servisu hamutuk ho Governu hodi realiza programa kampaña kontra violénsia hasoru feto no labarik iha Timor-Leste, liuliu iha munisípiu Manufahi ho intensaun atu bolu atensaun ba ema hotu hakribi violénsia hasoru feto no labarik iha família no sosiedade. Iha fatin hanesan, reprezentante Departament of Foreign Afairs Trade (DFAT) Geordie hatete katak, mundu tomak daudauk ne’e la tolera ona ba kualkér tipu violénsia oioin hasoru feto no labarik hanesan buat baibain, maibé ema hotu tenke konsidera katak, violénsia hanesan krime ne’ebé tenke halakon iha mundu no iha Timor-Leste. Aléin hosi ne’e, xefe suku Letefoho, João da Costa Noronha, konsidera katak violénsia hasoru feto la’os ona buat baibain maibé konsidera hanesan krime públiku, no mós lideransa komunitária iha suku Letefoho la tolera violénsia hasoru feto no labarik. Enkuantu atividade refere autoridade no komunidade sira marxa iha iha sidade Same, animasaun hosi grupu foin-sa'e sira ho drama no jogu Samea (Ular Tanga) no mós pergunta ba partisipante sira hodi hafanu ema hotu moris saudavel iha família no sosiedade.
Dili, 13 Dezembru 2021 – Governu liuhosi Ministériu Obras Públika (MOP) oras ne’e prepara hela atu implementa projetu infraestrutura liuliu Estrada Rurál ba Dezenvolvimentu (ERD) hamutuk 39. “Projetu sira ne’e mak hanesan; ba munisípiu Baukau projetu 6, Lautén projetu 7, Likisá projetu 1, Vikeke Projetu 8, Ainaru projetu 5, Kovalima projetu 2 no Bobonaru projetu 5,” parte MOP relata liuhosi ninia divulgasaun ofisiál ohin (13/12). Projetu hirak ne’e ninia prosesu tenderizasaun konklui ona iha Komisaun Nasionál Aprovizionamentu (CNA, sígla portugés) ne’ebé Konsellu Administrasaun Fundu Infraestrutura (KAFI) aprova ona iha loron 24 fulan Novembru tinan 2021.
Manufahi, 06 Dezembru 2021 – Diretora interina Protesaun Sivíl munisípiu Manufahi, Zélia da Costa Xavier,  iha Segunda (06/12) ne’e informa katak, iha loron 21 fulan Novembru tinan ne’e, akontese udan no anin iha Manufahi hodi rezulta komunidade nia uma 34 hetan estragus iha postu-administrativu Same no Turiskai. Zélia hatete  katak, uma hirak ne'ebé anin sobu, Diresaun Rísku Dezastre Munisipál halo ona verifikasaun, kompostu iha postu-administrativu Same uma 31 no postu-administrativu Turiskai uma 1, no dadus relata ona ba Sekrétariu Estadu Protesaun Sivíl (SEPS), atu responde materiál konstrusaun hodi harii hikas komunidade sira nia uma ne'ebé hetan estragu. Iha fatin Hanesan xefe aldeia Fahiluha, Martins Nunes informa katak, komunidade afetadu sira provizoriamente hela ho família sira tanba uma no sasán uma laran  hetan estragu totál. Enkuantu vítima hirak ne’e Governu fó ona apoiu materiál emerjénsia mak hanesan hahán, lona, materiál dapur nian inklui materiál sira seluk.
Dili, 08 Dezembru 2021 – Igreja Katólika Timor-Leste liuhosi Arsebispu Arkidioseze Metropolitanu Dili, Dom Virgilio do Carmo da Silva, hamutuk ho Primeiru-Ministru, Taur Matan Ruak, ohin (08/12) iha Balide, Dili, halo ona abertura ba estabelesimentu Universidade Katólika Timorense ne’ebé ho sigla iha portugés ‘UCT’. Iha diskursu, Primeiru-Ministru hateten, “Liu ona besik tinan ruanulu hafoin Restaurasaun Independénsia Nasionál, ho satisfasaun no ksolok boot ne’ebé ohin loron ita selebra Abertura Universidade Katólika Timorense, ho domin konsagra ona ba Saun João Paulo II, ne’ebé ho ida ne’e ita-nia nasaun iha lasu afetu no devosaun ne’ebé boot. […] Parabéns ba Abertura Universidade Katólika Timorense!”. Molok ne’e, iha fulan Jullu liubá Ministru Ensinu Superiór, Siénsia no Kultura (MESSK) Longuinhos dos Santos anunsia katak parte Ministériu autoriza Igreja Katólika loke universidade refere tanba dokumentu sira ne’ebé Arsebispu hatama hodi husu autorizasaun ne’e kumpri rekejitu sira kona-ba padraun lesensiamentu. “Tanba ne’e ita autoriza Igreja bele loke ona Universidade Katólika Timor iha tinan oin,” MESSK informa iha momentu ne’ebá.
Dili, 08 Dezembru 2021 – Reprezentante Permanente Timor-Leste nian Organizasaun Nasaun Unidu, Milena Pires deklara, ohin (08/12), liuhosi ninia konta ofisiál facebook katak nia iha intensaun atu kandidata-an ba Prezidente Repúblika Timor-Leste períodiu 2022-2027. “Lia-menon ba povu doben Timor-Leste. Ha’u haksolok hodi hato’o ba imi, ha’u nia intensaun atu kandidata-an ba Prezidente da Repúblika ba períodu 2022-2027. Vontade no anin ba Mudansa no Transformasaun la’o no huu ba-mai hela iha rai laran daudaun, tanba Krize Politiku no Krize Institusionál ne’ebé mosu husi tinan 2017, no halo ita Timor-oan hotu presiza hanoin hikas Politika kona-ba futuru Estadu Timor-Leste, nudar Estadu de Direitu Demokrátiku, iha ne’ebé ita ida-ida bele hetan direitu no oportunidade hanesan ba moris di’ak. Durante tinan 20 nia laran, ita moris mak nune’e ona. Ho rekursus ne’ebé Timor-Leste iha, la konta ho tulun husi Komunidade Internasional, atu barak ka uituan, liu-liu husi Fundu Minarai, naton ona atu dezenvolve Timor-Leste tomak husi Rai-ketan to’o Rai-hun, no husi Oekusi to’o Jaco, husi tasi-feto to’o tasi-mane, atu ita hotu bele moris di’ak, liu husi prosesu dezenvolvimentu nasionál ida partisipativu no inkluzivu ho transparensia no akountabilidade. Maibe ita hare prosesu dezenvolvimentu nasionál neineik iha fatin no seidauk sustentavel. Tama Governu foun, sai Governu tuan, Timor-Leste seidauk maximiza didi’ak nia potensial tomak, maske ita iha tiha ona progresu importante balun. Timor-Leste presiza iha vizaun ida klaru ho lideransa ida mak bele lori Timor-oan no Timor-Leste ba destinu ida komum, iha ne’ebé hotu-hotu bele moris diak […] Dezafius, difikuldades ne’ebé ita hasoru to’o ohin loron, mosu tanba ita nia lei inan no lei hirak ne’ebé ita iha, la tau ba pratika iha prosesu implementasaun ho didi’ak; no lei barak mos sai hanesan "karta mate" labele halo buat ida, mak ohin loron kontribui ba hamosu krize politiku ne’ebé ita hasoru. La'os deit ne'e, maibe ita mos hasoru krize institusional, tanba iha servisu publiku, instituisoens barak mak sai tiha politizadu ho partidarizadu,” Milena Pires deklara. Nia hateten katak, Timor-Leste presiza hamosu enerjia foun ida ba Estadu hodi asegura Konstituisaun RDTL. To’o oras ne’e feto timoroan na’in rua mak deklara ona sira-nia kandidatura ba PR 2022-2027 mak, Prezidente Partidu KHUNTO Armanda Berta no kandidata independente Milena Pires.
Dili, 08 Dezembru 2021 – Xefe aldeia Fomentu III, Marcelina Carlos hateten katak nia laran-susar tanba kanalizasaun foun ne’ebé Governu estabelese ba ninia komunidade sira ne’e lori bee ki’ik tebes ne’ebé nia kompara katak hanesan fali ‘laho nia mii’, no halo ninia komunidade sira halerik ba bee-moos besik fulan ida ona. “Ha’u mós laran-susar tanba komunidade hotu-hotu iha aldeia ida ne’e kuaze semana tolu ka haat ona la asesu ba bee-moos. Kanalizasaun ida uluk sei di’ak liu fali ida (agora) ne’e […] Bee-moos ne’e importante. […] Kanalizasaun ne’e hosi paralon ida boot ne’e. sira taka ida tuan ne’e no agora uza ida foun ne’e. […] Kanu ida tuan ne’e bee sai di’ak liu fali ida agora sira dada ne’e. Ida tuan ne’e di’ak liu, ne’e ami la uza sañu mós nia mai maka’as, ne’e ami bele liga de’it tama ba uma-laran. Mais agora laiha, ami tenke uza sañu entaun pulsa ami sosa gasta de’it ba bee. Pulsa atu $10 fali ka $20 mós ami uza ba bee tanba nia suli mai hanesan fali laho nia mii, entaun ami tenke uza sañu mak bele dada to’o iha uma-laran. Sé la uza sañu entaun ami tenke hadeer to’o kalan boot hanesan fali hadeer mate mak foin ense tanba ne’e nia mai boot iha tuku 1 to’o tuku 4 sira ne’e kalan. Husu ba Governu tau-matan ba tanba ida ne’e iha sidade, sidade. Sidade tiha mak ita halerik fali ba bee ne’e,” Marcelina informa ba jornalista Timor News, ohin (08/12) iha nia uma, Fomentu III, Dili. Enkuantu iha fatin ne’ebé komunidade sira halibur malu hodi kuru bee iha aldeia refere, labarik Zeferino Soares ho idade 12 hato’o mós ninia preokupasaun katak loro-loron sira lalin beibeik bee ba te’in, hariis no seluk tán. “Ami lalin hela de’it,” nia dehan. Iha entrevista, komunidade balu ko’alia ho lian maka’as iha kotuk katak Governu tenke servisu ho loloos ba nesesidade povu nian.
Dili, 08 Dezembru 2021 – Komandante Eskuadra Polísia Dom Aleixo, Américo Fátima da Costa, informa katak Eskuadra Polísia Dom Aleixo tinan-tinan hasoru beibeik problema inundasaun no bee tama to’o iha edifísiu laran wainhira akontese udan boot. “Inundasaun ne’e kuaze tinan-tinan tanba ami-nia edifísiu ne’e hahú harii iha 2001 to’o agora ninia situasaun mak ida ne’e, bee sai fatin (bee nia dalan) laiha tanba populasaun nia uma halo sa’e hotu, sorin halo sa’e, ema halo otél boot ida iha kotuk tán entaun bee sai fatin la di’ak ,” Komandante Eskuadra Polísia Dom Aleixo informa ba jornalista Timor News, ohin (08/12) iha ninia knaar-fatin, Dili. Komandante ne’e dehan katak parte relevante sira uluk halo ona dezeñu foun ba edifísiu Eskuadra Polísia Dom Aleixo no aprova ona maibé to’o agora rezultadu laiha. “Ha’u hanesan Komandante foun iha ne’e, sira dehan uluk ne’e planu iha tiha ona, aprovasaun halo tiha ona, ninia dezeñu iha tiha ona, maibé rezultadu to’o agora laiha, seidauk halo to’o agora. Ami husu para boot sira tenke tau-matan ba ami para ami hatudu prestasaun di’ak maibé kondisaun mós tenke favorável,” nia dehan. Iha observasaun direita ohin parte loro-kraik hafoin udan para uitoan, Timor News nota katak bee nalihun hela iha edifísiu Eskuadra Polísia refere, Komandante akresenta, sira tenta hasai hela bee ho jeradór. “Agora daudauk imi haree ami uza jeradór hodi tiru sa’e fali bee ne’e ba leten hafoin bele hasai bee ne’e. […] Uluk bee tama to’o iha ita-nia kanotak ne’e. Ohin ne’e minutu hira de’it mak nalihun hanesan ne’e ona, maibé kuandu oras ida ka rua liu ne’e ami dolar. Kondisaun edifísiu ne’e, ami presiza atu ateru aas ho estrada ne’e hanesan,” nia dehan tán.
Dili, 10 Dezembru 2021 – Diresaun Nasionál Meteorolojia no Jeofízika (sigla portugés DNMG) bolu atensaun ba populasaun sira iha teritóriu Timor-Leste relasiona ho previzaun tempu ne’ebé nota katak bele akontese udan natoo to’o maka’as iha munisípiu hotu-hotu durante períodu loro-kraik preferensialmente iah tuku 13:00-18:00 oras Timor-Leste. Informasaun ne’e DNMG hato’o liuhosi ninia boletim ofisiál ida ne’ebé divulga ohin (10/12) ho validade to’o aban. DNMG mós bolu atensaun espesiál liu ba munisípiu balu. “ATENSAUN ESPECIAL: Likisá, Aileu. Baukau, Ermera, Bobonaru, Manatutu Sentrál. POTÉNSIA BA RISKU: Bee sa'e, Mota tún, Rai halai/monu, etc,” DNMG informa. DNMG husu ba viajante sira ne'ebé desloka ba munisípiu sira hodi hala’o atividade ruma, tau atensaun ba eventuál ida ne'e, no kontinua hadook-an hosi fatin risku sira, hanesan ai-hún boot, liña eletrisidade no seluk tán hodi evita-an hosi dezastre sira.
Bobonaru, 09 Dezembru 2021 – Saúde Militár hala’o tratamentu saúde ba komunidade sira, ohin (09/12) iha aldeia Rai-fatuk, suku Leolima, postu-administrativu Balibó, Bobonaru. Adjuntu Xefe Saúde Militár FALINTIL - Forsa Defeza Timor-Leste (F-FDTL) Kapitaun Médiku Manuel Mendes Pereira hateten, iha ámbitu ezersísiu COBRA 21-2 ida ne’e, saúde Militár nia tarefa mak fó apoiu reál ba ezersísiu tomak no ajudu umanitária, hanesan agora daudauk Saúde Militár halo tratamentu ba komunidade sira iha suku Leolima, no hetan apoiu hosi pesoál saúde sira iha postu tolu hodi fó tratamentu no vasinasaun ba komunidade sira. “Durante halo tratamentu ba komunidade sira, moras ne’ebé mak identifika hanesan, infeksaun respiratóriu alta no mós moras kulit, pesoál saúde militár ne'ebé envolve iha ezersísiu Cobra 21-2 hamutuk sanulu-resin-haat kompostu hosi Médiku Militár na’in-4 no Tékniku aliadu na’in sanulu,” Manuel Mendes informa. Iha fatin hanesan, Xefe Aldeia Rai-Fatuk, Saturnino Maia hateten, durante Ukun-an to'o agora komunidade sira iha aldeia refere seidauk asesu ba saúde ho di'ak, tanba ne'e nia agradese ba ekipa Saúde Militár ne'ebé hala'o tratamentu saúde ba nia komunidade sira. Enquantu difikuldade ne'ebé ekipa saúde Militár enfrenta iha terenu mak hanesan kondisaun estrada ne'ebé aat hodi difikulta transporte sira susar ultrapassa maibé ekipa Saúde Militár kontinua ultrapasa nafatin.
Manatutu, 13 Dezembru 2021 – Vise Ministru Edukasaun, Juventude no Desportu (MEJD), ohin (13/12), halo abertura ba realizasaun ezame nasionál tinan letivu 2021 iha Eskola Sekundária Jerál (ESJ) Kay Rala no Eskola Sekundária Téknika Vokasionál Mahunu Bukar iha Manatutu Vila, munisípiu Manatutu. Iha vizita ne’e, Vise MEJD hato’o ninia apresiasaun katak ESTV Mahunu Bukar ninia kualidade di’ak no kondisaun favorável tebes atu realiza prosesu aprendizajen. Hafoin remata abertura no observasaun iha eskola rua ne’e, Vise MEJD mós kontinua observa tán prosesu ezame nasionál iha ESJ Katólika Santo António Manatutu. Tuir dadus ne’ebé parte Edukasaun Manatutu fó katak eziste ESJ hamutuk 7 no ESTV 3 iha munisípiu refere. 
Dili, 14 Dezembru 2021 – Xefe Departamentu Asuntu Graduasaun, Universidade Nasionál Timor Lorosa’e (UNTL), Lino da Costa informa katak, UNTL sei realiza serimónia graduasaun ba dala-XXV ba kandidatu graduadu hamutuk na’in-642 iha 28 Dezembru 2021 tuir kalendáriu akadémiku ne’ebé determina ona, enkuantu misa agradesimentu sei realiza iha 17 Dezembru 2021. “Misa agradesimentu ba graduadu graduasaun ba dala-XXV ninian sei hala’o iha 17 Dezembru 2021 iha igreja Sagrado Coração de Jesus, Bekora, Dili. Ami husu ba família ka inan-aman graduadu sira atu bele partisipa iha misa agradesimentu ne’e. […] Graduasaun tuir ami-nia kalendáriu akadémiku ne’ebé mak determina ona katak serimónia graduasaun ne’e sei realiza iha 28 Dezembru, ne’e data fixu. Karik iha mudansa ruma ba nia oráriu ne’e Reitór mak sei determina karik iha mudansa ba data graduasaun ninian,” Lino da Costa informa ba jornalista Timor News, ohin (14/12) iha nia knaar-fatin UNTL sentrál, Dili. Kona-ba fatin ba serimónia graduasaun, nia hateten katak iha posibilidade atu realiza iha Centro Convenções de Dili (CCD), Merkadu-Lama, Dili, no la’os iha kampus UNTL Hera. Enkuantu kandidatu graduadu hamutuk na’in-642 ne’e kompostu hosi nível Baxarelatu no Lisensiatura.
Dili, 10 Dezembru 2021 – Sentru Formasaun Téknika iha Komunikasaun (sigla portugés CEFTEC), ohin (10/12) iha salaun Delta Nova, Dili, atribui sertifikadu ba formandu hosi nivel nasionál no munisipál hamutuk na’in-183 ne’ebé finaliza ona kursu iha CEFTEC. Ministru ba Asuntu Parlamentár no Komunikasaun Sosiál (MAPKOMS), Fransisco Martins Pereira Jerónimo ne’ebé marka mós prezensa iha serimónia ne’e, liuhosi diskursu, nia felisita formandu sira tanba maske iha fulan sira liu ba, situasaun serka sanitária maibé la halakon formandu sira-nia vontade hodi partisipa iha formasaun ne’e to’o nia rohan. “Ita-boot sira halo esforsu barak liuliu iha situasaun difisil tebe-tebes, iha Dili ita impoin serka sanitária, konfinamentu obrigatóriu, no iha munisípiu sira mós hanesan, maibé ita-boot sira la lakon esperansa la lakon vontade no partisipa nafatin hodi konklui ita-boot sira-nia kursu tuir tempu ne’ebé determinadu,” MAPKOMS hateten. Reprezentante formandu, Romaldo António Soares da Silva, hato’o agradesimentu ba MAPKOMS no Sekretáriu Estadu ba Komunikasaun Sosiál (SEKOMS) Merício dos Reis Akara ne’ebé marka mós prezensa, no estrutura hotu, tanba liuhosi sira-nia servisu bele prepara formasaun ida ne’e hosi inísiu to’o entrega sertifikadu ho susesu. “ami-nia agradese ba servisu maka’as hodi prepara hala'o kursu ida ne’e no to’o ohin loron fahe sertifikadu ida ne’e,” Romaldo agradese. Iha fatin hanesan, tuir reprezentante formandu nível munisípiu, Martinho Amaral, esklarese, matéria ne’ebé sira aprende hosi formasaun ne’e sufisiente ona ba sira, no nia hateten katak prontu atu aplika iha terenu tuir saida mak sira aprende ona durante iha formasaun. Formasaun refere iha unidade 8 mak hanesan, unidade komunikasaun relasaun públika no protokolu, unidade formasaun lian tétun komunikasaun jornalizmu, unidade formasaun lian portugés komunikasaun jornalizmu, unidade formasaun multimedia, unidade formasaun rádiu, unidade formasaun televizaun, unidade formasaun hakerek imprensa no unidade formasaun jestaun komunikasaun iha situasaun krize.
Manufahi, 10 Dezembru 2021 – Eis jornalista rádiu komunidade 1912 Manufahi, Domingos Rodrigues, iha sesta-feira (10/12) ne’e, ezije ba Sekretária Estadu Komunikasaun Sosiál (SEKOMS) atu halo reestruturasaun ba estrutura no hadi'a jestaun rádiu komunidade 1912 Manufahi. Hafoin sosializasaun média munisípiu iha salaun administrasaun munisípiu Manufahi, eis jornalista ne’e hatete katak, ezisténsia rádiu komunidade 1912 Manufahi hahú eziste iha I Governu konstitusionál to’o agora, maibé ninia progresu iha programasaun la mudansa to’o agora, tán ne’e rekomenda ba SEKOMS no asosiasaun rádiu komunidade atu hadi'a jestaun rádiu refere hodi divulga informasaun ba públiku ho kualidade. Iha fatin hanesan eis jornalista rádiu komunidade 1912 Manufahi,  Lívia Maria de Jesus, rekomenda ba SEKOMS atu hadi’a jestaun rádiu komunidade tanba durante ne’e hetan hela apoiu fundu transferénsia públika kada tinan hosi SEKOMS. Enkuantu responde ba kestaun ne’e, diretór Diresaun Nasionál Promosaun Dezenvolvimentu Media Lokál (DNPDML), José da Costa realsa katak, atu halo reestruturasaun rádiu refere, hosi parte SEKOMS konsidera importante tebes, tanba rádiu komunidade hetan fundu kada tinan hosi SEKOMS liuhosi Orsamentu Jerál Estadu, presiza duni atu kria jestaun ne’ebé di’ak hodi utiliza fundu transferénsia públika ne’e ho responsabilidade. Aléin hosi ne’e José hatete katak, atu halo reestruturasaun depende ba autoridade no komunidade sira iha Manufahi mak halo planu atu halo reestrutura, no SEKOMS prontu fó apoiu tanba rádiu komunidade na’in loloos mak komunidade Manufahi.
Bobonaru, 12 Dezembru 2021: FALINTIL-Forsa Defeza Timor-Leste (F-FDTL) liuhosi kompañia enjeñaria F-FDTL, iha domingu (12/12) ne’e, konstrui tanke bee-moos ba komunidade iha aldeia Harame, suku Aidaba-leten, postu-administrativu Atabae, munisípiu Bobonaru. Kapitaun enjeñaria Gregorio Soares hatete katak, iha ámbitu ezersísiu COBRA 21-2 ne'e ekipa forsa enjeñaria hola parte mós iha ezersísiu liuliu iha operasaun moldajen desizivu no sustentasaun, sira-nia tarefa mak halo konstrusaun tanke bee-moos ba komunidade sira iha área Harame. Iha fatin hanesan, xefe aldeia Harame Lino Tavares sente kontente ho F-FDTL nia prezensa iha área refere hodi ajuda halo tanke bee-moos atu fasilita komunidade sira hodi bele asesu ba bee-moos. Enkuantu tanke refere kompleta ho pakote hanesan torneira no kanalizasaun tanba molok ne’e ekipa F-FDTL kordena ona ho komunidade sira.
Baukau, 11 Dezembru 2021 –Ensinu Báziku Filiál (EBF) Bahasahe ho estudante ativu hamutuk na’in-94 ne’ebé lokaliza iha suku Osoala, postu-administrativu Vemasse, ninia kondisaun grave. Koordenadór EBF Bahasahe Anacleto da Silva informa ba jornalista Timor News, ohin (10/12) iha nia knaar-fatin, Osoala katak, eskola refere ninia odamatan no janela aat hotu, estudante sira uza de’it kadeira no meza sira antigu hosi tempu UNTAET nian maibé barak mak aat ona, sala aula mós tolu de’it, no rekursu livru manuál ba manorin no alunu sira laiha. “Kondisaun eskola ne’e nian grave. […] Liuhosi entrevista ida ne’e ha’u husu ba Governu liuliu diresaun ami nian, karik bele, atu dada estudante sira ba prosesu aprendizajen di’ak liu entaun ita tenke haree ba edifísiu eskola nian tenke di’ak no mós rekursu ba manorin sira mós tenke iha kompletu. […] Manual ba profesór no ba alunu sira mak laiha. […] Meza no kadeira sira ne’e aat mak barak liu. Kadeira ho meza labarik sira uza ne’e hosi kedas tempu UNTAET nian, to’o agora Ministériu Edukasaun seidauk fó ajudu kona-ba kadeira, armáriu ka meza ne’e sira la fó ida,” Koordenadór EBF Bahasahe informa. Koordenadór EBF Bahasahe akresenta katak nia halo beibeik proposta kada tinan ba parte Edukasaun maibé rezultadu laiha. Aléin hosi problema hirak ne’e, Anacleto mós hateten katak eskola refere menus tán manorin ne’ebé oras ne’e iha na’in-5 de’it, kompostu hosi permanente na’in-3 no voluntáriu na’in-2. “Ministériu Edukasaun tenke tau mós matan ba eskola rurál sira. Labele fó atensaun ba eskola iha sidade de’it,” Anacleto dehan.
Dili, 13 Dezembru 2021- Sekretaria Estadu ba Formasaun Profisionál no Empregu liuhosi Diresaun Nasionál Empregu Exteriór (DNEE), ohin (13/12), haruka tán traballadór timoroan re-entry na’in rua-nulu-resin-tolu (23) ba servisu iha Korea Súl. Iha entervista, Diretór DNEE Filomenu Soares hateten, ohin Governu Timor-Leste liuhosi SEFOPE haruka tán joven timoroan na’in rua-nulu-resin-tolu (23) ba servisu iha Korea Súl, área peskas na’in sanulu-resin-haat (14) no área fábrika ema na’in sia (9), no mane hotu. Diretór ne’e esplika, “traballadór timoroan na’in-23 ne’e hanesan traballadór re-entry, katak traballadór ne’ebé ba ona servisu iha Korea Súl no hatudu komportamentu di’ak, kontratu remata fila mai Timor-Leste, no agora sira-nia kompañia husu atu sira bele fila ba kontinua servisu”.  Tanbá ne’e Diretór ne’e alerta ba traballadór timoroan sira ne’ebé ba servisu iha Korea Súl, atu hatudu nafatin komportamentu servisu ne’ebé di’ak, labele sees-an hosi sistema nune’e Governu fasíl atu kontrola. Enkuantu iha tinan 2021, SEFOPE-DNEE haruka ona timoroan na’in, atus-rua-tolu-nulu-resin-rua (232) ba servisu iha Korea Súl, kompostu husi área peskas atus-ida-lima-nulu-resin-neen (156) no área fábrika hitu-nulu-resin-neen (76).
Manufahi, 13 Dezembru 2021 – Sekretaria Estadu Joventude  no Desportu (SEJD) servisu hamutuk ho Sentru Foinsa'e Dom Boaventura Maun-Fahe (Sigla Portugés CEFOBOM), ohin (13/12)  iha salaun Eskola Sekundária Katólika Same, halo abertura ba formasaun ba foinsa'e eleitu suku na'in-58 hosi postu-administrativu 4, iha munisípiu Manufahi. Diretór Nasionál SEJD Cesarino da Costa hatete, matéria importante iha formasaun refere mak kona-ba jestaun, planu, proposta, relatóriu, monitorizasaun, avaliasaun no SEJD mós iha programa boot 2 ba foinsa'e sira mak hanesan, desportu no programa hasa'e kreatividade foinsa'e sira nian, hodi buka solusaun ba sira-nia problema iha moris loro-loron nian. Iha fatin hanesan jerente CEFOBOM Antoninho Doutel Sarmento husu foinsa'e eleitu suku sira atu aproveita oportunidade ne'e, tuir formasaun ho didi'ak nune'e ba futuru bele aplika no hatutan fali ba foinsa'e sira seluk. Enkuantu formasaun refere kompostu hosi foinsa'e postu-administrativu 4 mak hanesan Same, Alas, Fatuberliu no Turiskai. No totál orsamentu ba programa refere $8.762,000.
Dili, 13 Dezembru 2021 – Ministra Saúde, Odete Maria Freitas Belo simu tan apoiu ekipamentu Transporte hosi Governu Japaun liuhosi Japan International Cooperation Agency (JICA) JICA iha Timor-Leste hodi tulun servisu Ministériu Saúde nian. Transporte hirak ne'e entrega hosi Diretór Kuartél Jerál Pasifiku no Sudeste Aziátiku Divizaun 6 JICA, Tamio Shinya, no hala’o, ohin (13/12), iha resintu Madre FMA Komoro, Díli. Ministra Saúde hatete, transporte ne’ebé JICA apoia ba Ministériu Saúde ne’e la’os atu haree de’it ba iha Serbísu Autónomo Médikamentu no Ekipamentu Saúde (SAMES) maibé  sei aloka ba munisípiu atu halo distrubuisaun ai-moruk ba sentru saúde no postu saúde sira iha área rurál. “Termu entrega transporte ba distribuisaun ai-moruk no transporte sira ne’e la’os haree de’it ona ba SAMES maibé ita mós aloka truckbox ne’ebé mak ita sei oferese ba munisípiu sira. Tanba ohin ne’e munisípiu ida sei iha truckbox ne’e ida atu bele ajuda lori ai-moruk wainhira SAMES distribui bá iha munisípiu, sira distribui tutan bá iha sentru saúde sira ou postu saúde, depende ba sira nia jestaun halo oinsá atu lori ai-moruk sira ne’e ba fatin ne’ebé mak rurál tebetebes no transporte ida-ne’e mak sei ajuda sira,’’ dehan Ministra Saúde.
Dili, 13 Dezembru 2021 – Ministru Administrasaun Estatál (MAE), Miguel Carvalho, iha segunda (13/12) ne’e informa katak, Governu aumenta tán sentru votasaun ba 1.200 iha teritóriu Timor-Leste hodi prepara ba Eleisaun Prezidensiál ne’ebé sei realiza iha tinan 2022. “Sei aumenta sentru  votasaun no estasaun votu sira iha teritóriu Timor-Leste tomak. Iha eleisaun 2018 Governu tau de’it sentru votasaun 885, maibé ba eleisaun Prezidensiál 2022 sei aumenta sentru votasaun ba 1.200. Aumenta pur-volta 27% hosi sentru votasaun 2018. Estasaun votu sira STAE propoin ona atu hasa'e hosi 1.260 iha 2018 ba 1.500 iha tinan 2022, aumenta 23% hosi estasaun votu 2018 nian,” MAE informa hafoin hasoru malu ho Prezidente Repúblika (PR) Francisco Guterres Lú Olo, iha Palásiu Prezidensiál Nicolau Lobato, Dili. MAE akresenta tán katak partisipasaun votante sira nian iha eleisaun 2018 hamutuk 81% de’it, signifika 19% mak la ba vota. Tanba ne’e esforsu Governu nian hamutuk ho Sekretaria Tékniku Administrasaun Eleitorál (STAE) no Komisaun Nasionál Eleisaun (sigla portugés CNE)  hakarak aumenta taxa votante sira nian liuhosi aumenta sentru votasaun no estasaun votu.
Dili, 13 Dezembru 2021 – Xefe Departamentu Emerjénsia Ospitál Nasionál Guido Valadares (sigla portugés, HNGV) Vidal de Jesus Lopes informa katak parte HNGV rejista kazu moras dengue barak iha tempu udan. “Hosi emerjénsia HNGV, loos duni rejista kazu moras dengue maka’as liuliu ba labarik sira ne’ebé durante ne’e mai halo tratamentu iha emerjénsia, relasiona ho tempu udan ne’ebé mak ita hasoru. Komunidade tenke iha konsiénsia, Ministériu Saúde no parte relevante sira ho promosaun hodi promove nafatin ambiente ne’ebé saudável ba komunidade hotu-hotu hodi evita susuk ne’ebé durante ne’e prodúz moras dengue mak Aedes aegypti atu tata labarik ka ema boot sira,” Vidal de Jesus informa ba jornalista Timor News, ohin (13/12) iha HNGV, Dili. Nia dehan katak moras dengue mós hamate ona ema barak inklui ema na’in-3 ne’ebé mate iha emerjénsia HNGV. Nia apela ba ema hotu-hotu atu labele husik bee nalihun iha uma hún, jardín no lata nia laran sira, tenke hakoi tiha lata mamuk sira, hodi evita susuk labele moris hosi bee fo’er sira ne’e.
Dili, 15 Dezembru 2021 – Sekretáriu Estadu Formasaun Profesionál no Empregu (SEFOPE)  liuhosi Diresaun Nasionál Empregu Exteriór (DNEE), ohin (15/12) ofisialmente entrega traballadór Germenino de Deus nia isin mate ba família hodi halo serimónia funerál tuir tradisaun postu-administrativu Letefoho munisípiu Ermera nian. Germenino de Deus hanesan traballadór timoroan ida ne’ebé ba servisu iha Austrália liuhosi programa Seasonal Worker Program (SWP) iha tinan 2019 no iha loron 23 novembru 2021 akontese insidente rai-lakan hodi rezulta traballadór ne’e lakon vida iha loron 27 novembru 2021 iha Ospitál Royal Darwin. No ohin kuarta  (15/12) ne’e, matebian to’o iha Aeroportu Internasionál Nikolau Lobatu ho aviaun Airnorth no simu diretamente hosi diretór DNEE, Filomeno Soares ho ekipa hodi entrega ba família matebian. Enkuantu diretór DNEE Filomeno Soares, reprezenta SEFOPE hato’o sentidu kondolénsia profundu ba família matebian no enkoraja espoza matebian, Maria Gorete hodi forsa nafatin hasoru situasaun susar ne’e. Germenino de Deus moris iha loron 01 fulan Jullu tinan 1987 iha suku Dukurai, postu-administrativu Letefoho munisípiu Ermera.
Bobonaru, 14 Dezembru 2021 – Povu munisípiu Bobonaru simu vizita traballu hosi Prezidente Repúblika (PR) Francisco Guterres Lú Olo, ohin (14/12). ho kultura postu-administrativu Atabae nian iha Loes, no ida ne'e ba dahuluk PR vizita Bobonaru. Prezidente Autoridade munisípiu  Bobonaru, Ernesto Oliveira Barreto sente kontente ho prezensa PR nian durante loron 3 hahú hosi 14 to’o 16 Dezembru 2021, tanba sira bele hato’o direita preokupasaun ba PR. “Ha’u sente onradu tanba ho prezensa Exelénsia Prezidente, bele hato’o netik preokupasaun ha’u-nia reinu ninian, tanba foin primeira vez, Exelénsia Prezidente mai iha Munisípiu Bobonaro. Ne’ebé ami Bobonaro sente onradu”, Ernesto informa. Iha fatin hanesan PR fó obrigadu ba povu Atabae, inklui Administradór no espoza ne’ebé kasu hela lia hodi fó dalan ba viajen PR nian durante loron 3 iha munisípiu Bobonaru. Dili, “Ho haksolok boot tebetebes mak ami simu lia ne’ebé mak kasu hela iha fatin ida ne’e, hodi fó dalan ba ami liu ba fatin ne’ebé de’it. Obrigadu barak. Ha’u-nia liafuan maka ida ne’e de’it. Hakuak boot ba maun-alin sira, inan no feton sira hotu no partikularmente ba Señor Administradór no nia espoza, muito obrigadu”, PR iha fatin simu nia. Enkuantu vizita traballu PR nian ba munisípiu Bobonaru atu halo diálogu ne’ebé hanaran 'Dada lia ho Lú Olo' ne’ebé sei realiza iha Jináziu Maliana.
Bobonaru, 14 Dezembru 2021 – Prezidente Repúblika (PR) Francisco Guterres Lú Olo, hala’o atividade kuda ai-kameli oan iha resintu Osuáriu Maliana, iha tersa (14/12) ne’e, apela ba sidadaun hotu katak, sidadaun ida kuda ai-oan ida hodi fó moris di’ak ba oan no bei-oan sira. "Kuda ai-oan, tuir nafatin ha’u-nia moto ida ne’ebé hori uluk kedas fó sai ba povu tomak katak sidadaun ida, kuda ai-oan ida, ba moris di’ak ita-nian, moris di’ak ba ita-nia oan ho bei-oan sira atu bele hetan ambiente ida saudavel, ambiente ida ké di’ak ba aban bainrua nian. Ne’ebé mai kuda hela ai-oan iha fatin ida ne’e, simbolikamente atu bele hatudu vontade ida ne’e duni no mós atu hatudu duni ba maluk sira hotu iha postu-administrativu Maliana, Bobonaru tomak, atu hotu-hotu bele haree ba sidadaun ida-idak kuda ai-oan”, PR informa. PR akresenta, asaun refere hanesan forma simbólika kampaña nasionál kuda ai-oan, ‘Sidadaun ida ai-oan ida', nu’udar parte hosi kompromisu polítiku hosi PR, hodi promove meiu ambiente no dezenvolvimentu ida sustentavel. Enkuantu Diretór Servisu Agrikultura no Peska Bobonaru, Alberto Gomes Lopes apresia inisiativa PR nian no hatete katak ‘Sidadaun ida, ai-oan ida’ ajuda tebes Ministériu Agrikultura, liuliu Diresaun Servisu Floresta ninian oinsá mak bele atinji programa Governu kada tinan millaun ida ne’e. Programa refere lansa iha inísiu 2019, hodi kuda ai-oan millaun ida, no to’o iha Novembru tinan ne’e kuda ona ai-oan hamutuk 915.575 iha teritóriu Timor-Leste.
Kovalima, 16 Dezembru 2021 – Komandante Unidade Patrullamentu Fronteira (UPF), superientendente polísia Euclides Belo, ohin (16/12) afirma katak, segundu komandante kompañia Bravo Suai, Servisu Sekreta UPF, iha kuarta (15/12) ne’e, detein joven na’in-2 hatama atributu ilegál grupu arte marsiál, Ikatan Keluarga Silat Putera Timor-Leste (IKS-PTL), liuhosi fronteira Mota Masin no detein iha ponte Tafara aldeia Tabolo, postu-administrativu Tilomar, munisípiu Kovalima. “Atu informa de’it ami nia membru UPF halo operasaun ne’ebé lidera hosi segundu komandante kompañia hamutuk ho Servisu Sekreta UPF nian, prende karreta tipu Mocrolete ida ho númeru matríkula 37.161 no detein joven mane na’in-2 ho Inisiál TDC, tinan 37 hosi Salele-Wetaba, suku Beiseuk, postu Tilomar ne’ebé hatama mina-rai litru 350. Enkuantu ida seluk nu’udar treinadór grupu arte marsiál iha ranting Gorotu-Same ho naran inisiál AS, tinan 32 hosi aldeia Puscam, suku Gorotu postu-administrativu Same, ne’ebé na’in ba atributu IKS-PTL nian,” Euclides informa via telefone ba SRP. Euclides Belo afirma tan katak, hafoin halo identifikasaun na’in ba atributu hirak ne’e deklara katak atributu hirak ne’e tama hosi Timor Osidentál liuhosi fronteira Tasi iha loron 14 dezembru 2021, oras 01:00 kalan iha área Mota Masin nian ne’ebé fasilita hosi timoroan ida ho naran inisiál ESA, tinan 30 hela iha Salele Bot, Suku Lalawa, postu-administrativu Tilomar munisípiu Kovalima. Enkuantu sasán hirak ne’ebé prende mak hanesan, mina-rai litru 350, atributu grupu arte marsiál IKS nian mak hanesan, farda treinu pár 82, kamizola IKS 21, poster IKS 74, envelope logo IKS 74, Kalung Q 42, masimidar pengesahan ho logo IKS 78, sertifikadu IKS 1, livru IKS 1 no poster.
Dili, 20 Dezembru 2021: Governu Timor-Leste liuhosi Ministru Finansa, Rui Gomes, asina akordu empréstimu millaun $35 ho Reprezentante Banku Dezenvolvimentu Aziátiku (sigla inglés, ADB) iha Timor-Leste, Tiago Ribeiro, ohin (20/12) iha edifísiu Ministériu Finansa, Dili, ho objetivu atu hodi hadi’a liña distribuisaun enerjia eletrisidade no moderniza liña distribuisaun enerjia eletrisidade. “Efetividade projetu ne’e nian hafoin loron-90 tanba ne’e ADB sei halo preparasaun administrativu, rekrutamentu, no prosesu aprovizionamentu atu nune’e hafoin loron determinadu bele hahú implementa ona projetu refere,” parte Ministériu Obras Públika (MOP) informa liuhosi ninia divulgasaun ofisiál ohin (20/12). Projetu ne’e inklui kapasitasaun ba funsionáriu Eletrisidade Timor-Leste (EDTL), E.P., hodi tau-matan ba sistema modernu atu nune’e fásil kontrolu wainhira iha avariasaun ruma, tanba sei estabelese sentru kontrolu rede transmisaun automátika wainhira iha falla ruma tékniku sira deteta kedas. “Nune’e, sistema modernizasaun ne’e sei ajuda EDTL, E.P., garante kualidade intervensaun ba avariasaun sira ho rápidamente no mós jere utilizasaun enérjia di’ak liután” parte MOP informa. Molok ne’e, iha 01 Outubru 2021 liubá Governu Timor-Leste asina mós akordu empréstimu millaun $135 ho ADB ho objetivu atu hodi dezenvolve Aeroportu Nicolau Lobato, Komoro, Dili, ne’ebé iha momentu ne’ebé akompaña direita hosi Primeiru-Ministru, Taur Matan Ruak.
Dili, 20 Dezembru 2021: Governu Alemaña entrega ona ró Berlin-Ramelau ba Governu Timor-Leste, no hetan kedas inaugurasaun ofisialmente hosi Primeiru-Ministru (PM), Taur Matan Ruak, ohin (20/12) iha Portu, Dili. Iha sorin seluk no iha loron ne’ebé hanesan, Xanana Gusmão mós lansa ‘Barco Rápido’ ka tétun dehan Ró Lalais ne’ebé ohin nia rasik ho pasajeiru lubuk ida uza hodi halo viajen dahuluk ba Oekusi no to'o ho susesu. Kona-ba ró Berlin-Ramelau, iha intervensaun wainhira inaugura, PM hateten, partikularmente Ró Berlin-Ramelau nia prezensa hanesan prezente boot ida ba populasaun Oekusi no Ataúru, maibé jeralmente sai mós prezente boot ba populasaun iha Timor laran tomak. “Projetu konstrusaun ró pasajeiru nasionál daruak depois de ró Berlin-Nakroma ne’e finansia hamutuk hosi Governu Timor-Leste no Governu Repúblika Federál Alemaña nian. Berlin-Ramelau konstrui iha Xina, hosi empreza Armadora hosi Olanda ho naran Damen Shipyards ho nia luan metru 16, kaladu metru 3,3, naruk metru 67,3, konvés ho aas metru 4,8 no sei atinje velosidade másima nós 10 to’o 12. Ró foun ne’e sei troka Nakroma no iha kapasidade ida atu tula ema 380 resin,” haktuir komunikadu ofisiál hosi parte Governu. Enkuantu tuir observasaun Timor News, Barco Rápido ne’ebé Xanana Gusmão lansa ohin ne’e hala’o ona viajen dahuluk ba Oekusi ho susesu, iha kapasidade atu transporta pasajeiru hamutuk 250, bele halo viajen Dili ba Ataúru ho minutu 45 no Dili Oekusi ho oras 4.
Bobonaru, 19 Dezembru 2021 – Komandante Unidade Patrulamentu Fronteira (UPF), Superientendente Euclides Belo, iha domingu (19/12) ne’e, informa katak, UPF kompañia Alfa Maliana halo vijilánsia iha ponte Nunura no Tunubibi, konsege detein joven mane na’in-3 ne’ebé hala'o atividade tranzasaun kombustivel ilegál iha fronteira terestre entre Timor-Leste ho Indonézia. “Ita-nia membru servisu sekreta UPF kompañia Alfa, horikalan iha oras tuku 11:30 kaptura ona joven na’in-2 ho inisiál BbM, tinan 33 husi Karabau Bobonaru ne’ebé halo tranzasaun ba kombustivel tipu gazolina hamutuk litru 70, no ida seluk naran inisiál DM, tinan 31 husi Ilatlaun Marobo mós ho kombustivel litru 70. Tuir sira na’in-2 nia deklarasaun ne’ebé fó sai katak iha tán ema seluk mak haruka sira ba foti sasán refere, entaun membru servisu sekreta taktikál dezloka ba iha área Ritabou-Maliana no konsege identifika tán joven mane ida ho inisiál DsB hamutuk ho evidénsia kombustivel litru 210,” Euclides Belo, informa via telefone ba SRP. Superintendente Euclides Belo, akresenta tan katak, sasán hirak ne’e halo ona auto- aprensaun no entrega ona joven na’in-3 ne’e ba iha komandu Polísia Nasionál Timor-Leste (PNTL), munisípiu Bobonaru hodi  kontinua prosesa ba iha Ministériu Públiku.
Dili, 21 Dezembru 2021: Primeiru-Ministru, Taur Matan Ruak, deklara katak projetu boot ne’ebé posível atu lansa tán iha tinan 2022 mak rekonstrusaun ospitál boot foun tanba estudu ba Ospitál Nasionál Guido Valadares (sigla inglés HNGV) no ospitál Lahane finaliza ona. “Estudu ne’ebé Ministériu Obras Públika ho Ministériu Saúde halo ba ita-nia Ospitál Nasionál Guido Valadores ho óspital Lahane ne’e hotu ona, espera katak iha tinan oin ita bele halo lansamentu ba óspital boot iha ita-nia nasaun,” dehan Primeiru-Ministru, ohin (21/12) iha munisípiu Aileu, iha okaziaun lansamentu no tau plaka ba futuru instalasaun sidade universitáriu. Enkuantu iha segunda (20/12) liubá Ministru Obras Públika (MOP), Salvador Eugénio Soares dos Reis Pires, simu ona Maket ka Miniatura Planu Mestri ba konstrusaun foun HNGV hosi konsultór konsórsiu entre kompañia lokál no internasionál, MAFRA Consultante, servisu hamutuk ho HCM EXCELLENCE iha Timor-Leste no Indonézia. Aléin hosi projetu ospitál boot, Primeiru-Ministru dehan katak sei bele lansa mós projetu konstrusaun Sentru Formasaun Exelénsia iha Metinaru ne’ebé ninia estudu oras ne’e la’o hela. ”Daudaun ne'e halo hela estudu ida ba projetu boot ida tán, ne’e bolu dehan Sentru Formasaun Exelénsia, ne’e formasaun téknika profisionál ba ita-nia oan sira aban bainrua, ke agora estudu la’o hela halo iha Metinaru. Sé buat hotu la’o di’ak, tinan oin ita halo lansamentu,” nia dehan.